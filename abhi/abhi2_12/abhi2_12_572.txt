572. ‘‘Vitakkavicārānaṃ vūpasamā’’ti, atthi vitakko, atthi vicāro.
Tattha katamo vitakko? 
Yo takko vitakko …pe… 
sammāsaṅkappo – 
ayaṃ vuccati ‘‘vitakko’’.
Tattha katamo vicāro? 
Yo cāro vicāro anuvicāro upavicāro cittassa anusandhanatā anupekkhanatā – 
ayaṃ vuccati ‘‘vicāro’’. 
Iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. 
Tena vuccati ‘‘vitakkavicārānaṃ vūpasamā’’ti.
