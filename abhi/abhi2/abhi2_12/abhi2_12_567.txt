567. ‘‘Pītisukha’’nti atthi pīti, atthi sukhaṃ.
Tattha katamā pīti? 
Yā pīti pāmojjaṃ āmodanā pamodanā hāso pahāso vitti odagyaṃ attamanatā cittassa – 
ayaṃ vuccati ‘‘pīti’’.
Tattha katamaṃ sukhaṃ? 
Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā – 
idaṃ vuccati ‘‘sukhaṃ’’. 
Idaṃ sukhaṃ imāya pītiyā sahagataṃ hoti sahajātaṃ saṃsaṭṭhaṃ sampayuttaṃ. 
Tena vuccati ‘‘pītisukha’’nti.
