2. Dukaṃ
702. Mettā hetu, tisso appamaññāyo na hetū, sahetukā, hetusampayuttā. 
Mettā hetu ceva sahetukā ca; 
tisso appamaññāyo na vattabbā hetū ceva sahetukā cāti, sahetukā ceva na ca hetū. 
Mettā hetu ceva hetusampayuttā ca; 
tisso appamaññāyo na vattabbā hetū ceva hetusampayuttā cāti, hetusampayuttā ceva na ca hetū. 
Tisso appamaññāyo na hetū sahetukā; 
mettā na vattabbā na hetu sahetukātipi, na hetu ahetukātipi.
Sappaccayā, saṅkhatā, anidassanā, appaṭighā, arūpā, lokiyā, kenaci viññeyyā, kenaci na viññeyyā, no āsavā, sāsavā, āsavavippayuttā , na vattabbā āsavā ceva sāsavā cāti, sāsavā ceva no ca āsavā, na vattabbā āsavā ceva āsavasampayuttā cātipi, āsavasampayuttā ceva no ca āsavātipi. 
Āsavavippayuttā sāsavā.
No saṃyojanā …pe… 
no ganthā …pe… 
no oghā …pe… 
no yogā …pe… 
no nīvaraṇā …pe… 
no parāmāsā …pe… 
sārammaṇā, no cittā, cetasikā, cittasampayuttā, cittasaṃsaṭṭhā, cittasamuṭṭhānā, cittasahabhuno, cittānuparivattino, cittasaṃsaṭṭhasamuṭṭhānā, cittasaṃsaṭṭhasamuṭṭhānasahabhuno, cittasaṃsaṭṭhasamuṭṭhānānuparivattino, bāhirā, no upādā, siyā upādinnā, siyā anupādinnā.
No upādānā …pe… 
no kilesā …pe… 
na dassanena pahātabbā, na bhāvanāya pahātabbā, na dassanena pahātabbahetukā, na bhāvanāya pahātabbahetukā. 
Tisso appamaññāyo siyā savitakkā, siyā avitakkā; 
upekkhā avitakkā. 
Tisso appamaññāyo siyā savicārā, siyā avicārā; 
upekkhā avicārā. 
Tisso appamaññāyo siyā sappītikā, siyā appītikā; 
upekkhā appītikā. 
Tisso appamaññāyo siyā pītisahagatā, siyā na pītisahagatā; 
upekkhā na pītisahagatā. 
Tisso appamaññāyo sukhasahagatā, upekkhā na sukhasahagatā. 
Upekkhā upekkhāsahagatā, tisso appamaññāyo na upekkhāsahagatā, na kāmāvacarā, rūpāvacarā, na arūpāvacarā, pariyāpannā, aniyyānikā, aniyatā, sauttarā, araṇāti.
Pañhāpucchakaṃ.
Appamaññāvibhaṅgo niṭṭhito.
