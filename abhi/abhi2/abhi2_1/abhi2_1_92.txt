4. Saṅkhārakkhandho
92. Tattha katamo saṅkhārakkhandho? 
Ekavidhena saṅkhārakkhandho – 
cittasampayutto.
Duvidhena saṅkhārakkhandho – 
atthi hetu, atthi na hetu.
Tividhena saṅkhārakkhandho – 
atthi kusalo , atthi akusalo, atthi abyākato.
Catubbidhena saṅkhārakkhandho – 
atthi kāmāvacaro, atthi rūpāvacaro, atthi arūpāvacaro, atthi apariyāpanno.
Pañcavidhena saṅkhārakkhandho – 
atthi sukhindriyasampayutto, atthi dukkhindriyasampayutto, atthi somanassindriyasampayutto, atthi domanassindriyasampayutto, atthi upekkhindriyasampayutto. 
Evaṃ pañcavidhena saṅkhārakkhandho.
Chabbidhena saṅkhārakkhandho – 
cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manosamphassajā cetanā. 
Evaṃ chabbidhena saṅkhārakkhandho.
Sattavidhena saṅkhārakkhandho – 
cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manodhātusamphassajā cetanā, manoviññāṇadhātusamphassajā cetanā. 
Evaṃ sattavidhena saṅkhārakkhandho.
Aṭṭhavidhena saṅkhārakkhandho – 
cakkhusamphassajā cetanā …pe… 
kāyasamphassajā cetanā atthi sukhasahagatā, atthi dukkhasahagatā, manodhātusamphassajā cetanā, manoviññāṇadhātusamphassajā cetanā . 
Evaṃ aṭṭhavidhena saṅkhārakkhandho.
Navavidhena saṅkhārakkhandho – 
cakkhusamphassajā cetanā …pe… 
manodhātusamphassajā cetanā, manoviññāṇadhātusamphassajā cetanā atthi kusalā, atthi akusalā, atthi abyākatā. Evaṃ navavidhena saṅkhārakkhandho.

Dasavidhena saṅkhārakkhandho – 
cakkhusamphassajā cetanā …pe… 
kāyasamphassajā cetanā atthi sukhasahagatā, atthi dukkhasahagatā, manodhātusamphassajā cetanā, manoviññāṇadhātusamphassajā cetanā atthi kusalā, atthi akusalā, atthi abyākatā. 
Evaṃ dasavidhena saṅkhārakkhandho.
