1016. Rūpadhātuyā upapattikkhaṇe katame pañcakkhandhā pātubhavanti ? 
Rūpakkhandho, vedanākkhandho, saññākkhandho, saṅkhārakkhandho, viññāṇakkhandho – 
rūpadhātuyā upapattikkhaṇe ime pañcakkhandhā pātubhavanti.
Rūpadhātuyā upapattikkhaṇe katamāni pañcāyatanāni pātubhavanti? 
Cakkhāyatanaṃ, rūpāyatanaṃ, sotāyatanaṃ, manāyatanaṃ, dhammāyatanaṃ – 
rūpadhātuyā upapattikkhaṇe imāni pañcāyatanāni pātubhavanti.
Rūpadhātuyā upapattikkhaṇe katamā pañca dhātuyo pātubhavanti? 
Cakkhudhātu, rūpadhātu, sotadhātu, manoviññāṇadhātu, dhammadhātu – 
rūpadhātuyā upapattikkhaṇe imā pañca dhātuyo pātubhavanti.
Rūpadhātuyā upapattikkhaṇe katamaṃ ekaṃ saccaṃ pātubhavati? 
Dukkhasaccaṃ – 
rūpadhātuyā upapattikkhaṇe idaṃ ekaṃ saccaṃ pātubhavati.
Rūpadhātuyā upapattikkhaṇe katamāni dasindriyāni pātubhavanti? 
Cakkhundriyaṃ, sotindriyaṃ, manindriyaṃ, jīvitindriyaṃ, somanassindriyaṃ vā upekkhindriyaṃ vā, saddhindriyaṃ, vīriyindriyaṃ , satindriyaṃ, samādhindriyaṃ, paññindriyaṃ – 
rūpadhātuyā upapattikkhaṇe imāni dasindriyāni pātubhavanti.
Rūpadhātuyā upapattikkhaṇe katame tayo hetū pātubhavanti? 
Alobho vipākahetu, adoso vipākahetu, amoho vipākahetu – 
rūpadhātuyā upapattikkhaṇe ime tayo hetū pātubhavanti.
Rūpadhātuyā upapattikkhaṇe katame tayo āhārā pātubhavanti? 
Phassāhāro, manosañcetanāhāro, viññāṇāhāro – 
rūpadhātuyā upapattikkhaṇe ime tayo āhārā pātubhavanti.
Rūpadhātuyā upapattikkhaṇe katamo eko phasso pātubhavati? 
Manoviññāṇadhātusamphasso – 
rūpadhātuyā upapattikkhaṇe ayaṃ eko phasso pātubhavati.
Rūpadhātuyā upapattikkhaṇe katamā ekā vedanā … 
ekā saññā … 
ekā cetanā … 
ekaṃ cittaṃ pātubhavati? 
Manoviññāṇadhātu – 
rūpadhātuyā upapattikkhaṇe idaṃ ekaṃ cittaṃ pātubhavati.
