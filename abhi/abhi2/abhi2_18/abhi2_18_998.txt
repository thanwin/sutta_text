998. Tattha katame apariyāpanne cattāro khandhā? 
Vedanākkhandho, saññākkhandho , saṅkhārakkhandho, viññāṇakkhandho – 
ime vuccanti ‘‘apariyāpanne cattāro khandhā’’.
Tattha katamāni apariyāpanne dve āyatanāni? 
Manāyatanaṃ, dhammāyatanaṃ – 
imāni vuccanti ‘‘apariyāpanne dve āyatanāni’’.
Tattha katamā apariyāpanne dve dhātuyo? 
Manoviññāṇadhātu, dhammadhātu – 
imā vuccanti ‘‘apariyāpanne dve dhātuyo’’.
Tattha katamāni apariyāpanne dve saccāni? 
Maggasaccaṃ, nirodhasaccaṃ – 
imāni vuccanti ‘‘apariyāpanne dve saccāni’’.
Tattha katamāni apariyāpanne dvādasindriyāni? 
Manindriyaṃ, jīvitindriyaṃ, somanassindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ, anaññātaññassāmītindriyaṃ, aññindriyaṃ, aññātāvindriyaṃ – 
imāni vuccanti ‘‘apariyāpanne dvādasindriyāni’’.
Tattha katame apariyāpanne cha hetū? 
Tayo kusalahetū, tayo abyākatahetū.
Tattha katame tayo kusalahetū? 
Alobho kusalahetu, adoso kusalahetu, amoho kusalahetu – 
ime tayo kusalahetū.
Tattha katame tayo abyākatahetū? 
Kusalānaṃ dhammānaṃ vipākato alobho, adoso, amoho – 
ime tayo abyākatahetū. 
Ime vuccanti ‘‘apariyāpanne cha hetū’’.
Tattha katame apariyāpanne tayo āhārā? 
Phassāhāro, manosañcetanāhāro, viññāṇāhāro – 
ime vuccanti ‘‘apariyāpanne tayo āhārā’’.
Tattha katamo apariyāpanne eko phasso? Manoviññāṇadhātusamphasso – 
ayaṃ vuccati ‘‘apariyāpanne eko phasso’’.
Tattha katamā apariyāpanne ekā vedanā …pe… 
ekā saññā …pe… 
ekā cetanā …pe… 
ekaṃ cittaṃ? 
Manoviññāṇadhātu – 
idaṃ vuccati ‘‘apariyāpanne ekaṃ cittaṃ’’.
