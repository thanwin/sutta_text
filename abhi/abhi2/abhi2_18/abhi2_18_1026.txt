1026. Tatiyaṃ jhānaṃ parittaṃ bhāvetvā kattha upapajjanti? 
Tatiyaṃ jhānaṃ parittaṃ bhāvetvā parittasubhānaṃ devānaṃ sahabyataṃ upapajjanti. 
Tesaṃ kittakaṃ āyuppamāṇaṃ? 
Soḷasa kappā.
Tatiyaṃ jhānaṃ majjhimaṃ bhāvetvā kattha upapajjanti? 
Tatiyaṃ jhānaṃ majjhimaṃ bhāvetvā appamāṇasubhānaṃ devānaṃ sahabyataṃ upapajjanti. 
Tesaṃ kittakaṃ āyuppamāṇaṃ? 
Bāttiṃsa kappā.
Tatiyaṃ jhānaṃ paṇītaṃ bhāvetvā kattha upapajjanti? 
Tatiyaṃ jhānaṃ paṇītaṃ bhāvetvā subhakiṇhānaṃ devānaṃ sahabyataṃ upapajjanti. 
Tesaṃ kittakaṃ āyuppamāṇaṃ? 
Catusaṭṭhi kappā.
