(11) Tisso esanā
919. Tattha katamā tisso esanā? 
Kāmesanā, bhavesanā, brahmacariyesanā.
(Ka) tattha katamā kāmesanā? 
Yo kāmesu kāmacchando …pe… 
kāmajjhosānaṃ – 
ayaṃ vuccati ‘‘kāmesanā’’.
(Kha) tattha katamā bhavesanā? 
Yo bhavesu bhavacchando …pe… 
bhavajjhosānaṃ – 
ayaṃ vuccati ‘‘bhavesanā’’.
(Ga) tattha katamā brahmacariyesanā? 
‘‘Sassato loko’’ti vā, ‘‘asassato loko’’ti – vā …pe… 
‘‘neva hoti na na hoti tathāgato paraṃ maraṇā’’ti vā yā evarūpā diṭṭhi diṭṭhigataṃ …pe… 
vipariyāsaggāho – 
ayaṃ vuccati ‘‘brahmacariyesanā’’.
(Ka) tattha katamā kāmesanā, kāmarāgo, tadekaṭṭhaṃ akusalaṃ kāyakammaṃ vacīkammaṃ manokammaṃ – 
ayaṃ vuccati ‘‘kāmesanā’’.
(Kha) tattha katamā bhavesanā, bhavarāgo tadekaṭṭhaṃ akusalaṃ kāyakammaṃ vacīkammaṃ manokammaṃ – 
ayaṃ vuccati ‘‘bhavesanā’’.
(Ga) tattha katamā brahmacariyesanā, antaggāhikā diṭṭhi tadekaṭṭhaṃ akusalaṃ kāyakammaṃ vacīkammaṃ manokammaṃ – 
ayaṃ vuccati ‘‘brahmacariyesanā’’. 
Imā tisso esanā.
