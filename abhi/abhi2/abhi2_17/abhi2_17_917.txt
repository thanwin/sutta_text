(9) Aparāpi tisso taṇhā
917. Tattha katamā aparāpi tisso taṇhā? 
Kāmataṇhā, rūpataṇhā, arūpataṇhā.
(Ka) tattha katamā kāmataṇhā? 
Kāmadhātupaṭisaṃyutto rāgo sārāgo cittassa sārāgo – 
ayaṃ vuccati ‘‘kāmataṇhā’’.
(Kha) tattha katamā rūpataṇhā? 
Rūpadhātupaṭisaṃyutto rāgo sārāgo cittassa sārāgo – 
ayaṃ vuccati ‘‘rūpataṇhā’’.
(Ga) tattha katamā arūpataṇhā? 
Arūpadhātupaṭisaṃyutto rāgo sārāgo cittassa sārāgo – 
ayaṃ vuccati ‘‘arūpataṇhā’’. 
Imā tisso taṇhā.
