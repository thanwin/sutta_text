(11) Cha gehasitāni somanassāni
947. Tattha katamāni cha gehasitāni somanassāni? 
Manāpiyesu rūpesu gehasitaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā, manāpiyesu saddesu …pe… 
manāpiyesu gandhesu …pe… 
manāpiyesu rasesu …pe… 
manāpiyesu phoṭṭhabbesu …pe… 
manāpiyesu dhammesu gehasitaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā – 
imāni cha gehasitāni somanassāni.
(12) Cha gehasitāni domanassāni
Tattha katamāni cha gehasitāni domanassāni? 
Amanāpiyesu rūpesu gehasitaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ dukkhaṃ vedayitaṃ cetosamphassajā asātā dukkhā vedanā, amanāpiyesu saddesu …pe… 
amanāpiyesu gandhesu …pe… 
amanāpiyesu rasesu …pe… 
amanāpiyesu phoṭṭhabbesu …pe… 
amanāpiyesu dhammesu gehasitaṃ cetasikaṃ asātaṃ cetasikaṃ dukkhaṃ cetosamphassajaṃ asātaṃ dukkhaṃ vedayitaṃ cetosamphassajā asātā dukkhā vedanā – 
imāni cha gehasitāni domanassāni.
(13) Cha gehasitā upekkhā
Tattha katamā cha gehasitā upekkhā? 
Upekkhāṭṭhāniyesu rūpesu gehasitaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā, upekkhāṭṭhāniyesu saddesu …pe… 
upekkhāṭṭhāniyesu gandhesu …pe… 
upekkhāṭṭhāniyesu rasesu …pe… 
upekkhāṭṭhāniyesu phoṭṭhabbesu …pe… 
upekkhāṭṭhāniyesu dhammesu gehasitaṃ cetasikaṃ neva sātaṃ nāsātaṃ cetosamphassajaṃ adukkhamasukhaṃ vedayitaṃ cetosamphassajā adukkhamasukhā vedanā – 
imā cha gehasitā upekkhā.
