(11) Pañca verā
942. Tattha katame pañca verā? 
Pāṇātipāto, adinnādānaṃ, kāmesumicchācāro, musāvādo, surāmerayamajjapamādaṭṭhānā – 
ime pañca verā.
(12) Pañca byasanā
Tattha katame pañca byasanā? 
Ñātibyasanaṃ, bhogabyasanaṃ, rogabyasanaṃ, sīlabyasanaṃ, diṭṭhibyasanaṃ – 
ime pañca byasanā.
(13) Pañca akkhantiyā ādīnavā
Tattha katame pañca akkhantiyā ādīnavā? 
Bahuno janassa appiyo hoti amanāpo, verabahulo ca hoti, vajjabahulo ca, sammūḷho kālaṅkaroti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati – 
ime pañca akkhantiyā ādīnavā.
(14) Pañca bhayāni
Tattha katamāni pañca bhayāni? 
Ājīvakabhayaṃ, asilokabhayaṃ, parisasārajjabhayaṃ, maraṇabhayaṃ, duggatibhayaṃ – 
imāni pañca bhayāni.
