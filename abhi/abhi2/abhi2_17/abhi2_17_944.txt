6. Chakkaniddeso
(1) Cha vivādamūlāni
944. Tattha katamāni cha vivādamūlāni? 
Kodho, makkho, issā, sāṭheyyaṃ, pāpicchatā, sandiṭṭhiparāmāsitā – 
imāni cha vivādamūlāni.
(2) Cha chandarāgā
Tattha katame cha chandarāgā? 
Chandarāgā gehasitā dhammā. 
Manāpiyesu rūpesu gehasito rāgo sārāgo cittassa sārāgo, manāpiyesu saddesu …pe… 
manāpiyesu gandhesu …pe… 
manāpiyesu rasesu …pe… 
manāpiyesu phoṭṭhabbesu …pe… 
manāpiyesu dhammesu gehasito rāgo sārāgo cittassa sārāgo – 
ime cha chandarāgā.
(3) Cha virodhavatthūni
Tattha katamāni cha virodhavatthūni? 
Amanāpiyesu rūpesu cittassa āghāto paṭighāto caṇḍikkaṃ asuropo anattamanatā cittassa, amanāpiyesu saddesu …pe… 
amanāpiyesu gandhesu …pe… 
amanāpiyesu rasesu …pe… 
amanāpiyesu phoṭṭhabbesu …pe… 
amanāpiyesu dhammesu cittassa āghāto paṭighāto caṇḍikkaṃ asuropo anattamanatā cittassa – 
imāni cha virodhavatthūni.
(4) Cha taṇhākāyā
Tattha katame cha taṇhākāyā? 
Rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā – 
ime cha taṇhākāyā.
