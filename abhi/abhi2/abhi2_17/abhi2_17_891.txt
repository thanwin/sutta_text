2. Dukaniddeso
(1) Kodho ca upanāho ca
891. (Ka) tattha katamo kodho? 
Yo kodho kujjhanā kujjhitattaṃ doso dussanā dussitattaṃ byāpatti byāpajjanā byāpajjitattaṃ virodho paṭivirodho caṇḍikkaṃ asuropo anattamanatā cittassa – 
ayaṃ vuccati ‘‘kodho’’.
(Kha) tattha katamo upanāho? 
Pubbakālaṃ kodho, aparakālaṃ upanāho. 
Yo evarūpo upanāho upanayhanā upanayhitattaṃ aṭṭhapanā ṭhapanā saṇṭhapanā anusaṃsandanā anuppabandhanā daḷhīkammaṃ kodhassa –
ayaṃ vuccati ‘‘upanāho’’.
