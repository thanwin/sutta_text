(31. Ka) assaddhiyaṃ
932. Tattha katamaṃ assaddhiyaṃ? 
Idhekacco assaddho hoti, na saddahati buddhaṃ vā dhammaṃ vā saṅghaṃ vā, yaṃ evarūpaṃ assaddhiyaṃ assaddahanā anokappanā anabhippasādo – 
idaṃ vuccati ‘‘assaddhiyaṃ’’.
(Kha) avadaññutā
Tattha katamā avadaññutā? 
Pañca macchariyāni – 
āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. 
Yaṃ evarūpaṃ maccheraṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa – 
ayaṃ vuccati ‘‘avadaññutā’’.
(Ga) kosajjaṃ
Tattha katamaṃ kosajjaṃ? 
Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo, vossaggānuppadānaṃ kusalānaṃ dhammānaṃ, bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo pamādo – 
idaṃ vuccati ‘‘kosajjaṃ’’.
