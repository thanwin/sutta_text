(26. Ka) dovacassatā
927. Tattha katamā dovacassatā? 
Sahadhammike vuccamāne dovacassāyaṃ dovacassiyaṃ dovacassatā vippaṭikulaggāhitā vipaccanīkasātatā anādariyaṃ anādaratā agāravatā appatissavatā – 
ayaṃ vuccati ‘‘dovacassatā’’.
(Kha) pāpamittatā
Tattha katamā pāpamittatā? 
Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā bhajanā sambhajanā bhatti sambhatti taṃsampavaṅkatā – 
ayaṃ vuccati ‘‘pāpamittatā’’.
(Ga) nānattasaññā
Tattha katamā nānattasaññā? 
Kāmasaññā, byāpādasaññā, vihiṃsāsaññā – 
ayaṃ vuccati ‘‘nānattasaññā’’. 
Sabbāpi akusalā saññā nānattasaññā.
