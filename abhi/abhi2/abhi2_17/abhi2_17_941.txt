(6) Pañca cetokhilā
941. Tattha katame pañca cetokhilā? Satthari kaṅkhati vicikicchati nādhimuccati na sampasīdati, dhamme kaṅkhati vicikicchati nādhimuccati na sampasīdati, saṅghe kaṅkhati vicikicchati nādhimuccati na sampasīdati, sikkhāya kaṅkhati vicikicchati nādhimuccati na sampasīdati, sabrahmacārīsu kupito hoti anattamano āhatacitto khilajāto – 
ime pañca cetokhilā.
(7) Pañca cetaso vinibandhā
Tattha katame pañca cetaso vinibandhā? 
Kāme avītarāgo hoti avigatacchando avigatapemo avigatapipāso avigatapariḷāho avigatataṇho; 
kāye avītarāgo hoti … 
rūpe avītarāgo hoti … 
yāvadatthaṃ udarāvadehakaṃ bhuñjitvā seyyasukhaṃ passasukhaṃ middhasukhaṃ anuyutto viharati; 
aññataraṃ devanikāyaṃ paṇidhāya brahmacariyaṃ carati – 
‘‘imināhaṃ sīlena vā vatena vā tapena vā brahmacariyena vā devo vā bhavissāmi devaññataro vā’’ti – 
ime pañca cetasovinibandhā.
(8) Pañca nīvaraṇāni
Tattha katamāni pañca nīvaraṇāni? 
Kāmacchandanīvaraṇaṃ, byāpādanīvaraṇaṃ, thinamiddhanīvaraṇaṃ, uddhaccakukkuccanīvaraṇaṃ, vicikicchānīvaraṇaṃ – 
imāni pañca nīvaraṇāni.
(9) Pañca kammāni ānantarikāni
Tattha katamāni pañca kammāni ānantarikāni? 
Mātā jīvitā voropitā hoti, pitā jīvitā voropito hoti, arahanto jīvitā voropito hoti, duṭṭhena cittena tathāgatassa lohitaṃ uppāditaṃ hoti , saṅgho bhinno hoti – 
imāni pañca kammāni ānantarikāni.
(10) Pañca diṭṭhiyo
Tattha katamā pañca diṭṭhiyo? 
‘‘Saññī attā hoti arogo paraṃ maraṇā’’ti ittheke abhivadanti, ‘‘asaññī attā hoti arogo paraṃ maraṇā’’ti ittheke abhivadanti, ‘‘nevasaññīnāsaññī attā hoti arogo paraṃ maraṇā’’ti ittheke abhivadanti, sato vā pana sattassa ucchedaṃ vināsaṃ vibhavaṃ paññāpenti, diṭṭhadhammanibbānaṃ vā paneke abhivadanti – 
imā pañca diṭṭhiyo.
