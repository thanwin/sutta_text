(3) Issā ca macchariyañca
893. (Ka) tattha katamā issā? 
Yā paralābhasakkāragarukāramānanavandanapūjanāsu issā issāyanā issāyitattaṃ usūyā usūyanā usūyitattaṃ – 
ayaṃ vuccati ‘‘issā’’.
(Kha) tattha katamaṃ macchariyaṃ? 
Pañca macchariyāni – 
āvāsamacchariyaṃ, kulamacchariyaṃ, lābhamacchariyaṃ, vaṇṇamacchariyaṃ, dhammamacchariyaṃ. 
Yaṃ evarūpaṃ maccheraṃ maccharāyanā maccharāyitattaṃ vevicchaṃ kadariyaṃ kaṭukañcukatā aggahitattaṃ cittassa – 
idaṃ vuccati ‘‘macchariyaṃ’’.
