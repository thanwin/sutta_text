770. (3. Ka) tattha katamā adhisīle paññā? 
Pātimokkhasaṃvaraṃ saṃvarantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘adhisīle paññā’’.
(Kha) tattha katamā adhicitte paññā? 
Rūpāvacarārūpāvacarasamāpattiṃ samāpajjantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘adhicitte paññā’’.
(Ga) tattha katamā adhipaññāya paññā? 
Catūsu maggesu catūsu phalesu paññā – 
ayaṃ vuccati ‘‘adhipaññāya paññā’’.
