802. (10) Tattha katamāni cattāri ārammaṇāni? 
Parittā parittārammaṇā paññā, parittā appamāṇārammaṇā paññā, appamāṇā parittārammaṇā paññā, appamāṇā appamāṇārammaṇā paññā.
(Ka) tattha katamā parittā parittārammaṇā paññā? 
Samādhissa na nikāmalābhissa ārammaṇaṃ thokaṃ pharantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘parittā parittārammaṇā paññā’’.
(Kha) tattha katamā parittā appamāṇārammaṇā paññā? 
Samādhissa na nikāmalābhissa ārammaṇaṃ vipulaṃ pharantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘parittā appamāṇārammaṇā paññā’’.
(Ga) tattha katamā appamāṇā parittārammaṇā paññā? 
Samādhissa nikāmalābhissa ārammaṇaṃ thokaṃ pharantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘appamāṇā parittārammaṇā paññā’’.
(Gha) tattha katamā appamāṇā appamāṇārammaṇā paññā? 
Samādhissa nikāmalābhissa ārammaṇaṃ vipulaṃ pharantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘appamāṇā appamāṇārammaṇā paññā’’. 
Imāni cattāri ārammaṇāni.
(11) Maggasamaṅgissa ñāṇaṃ jarāmaraṇepetaṃ ñāṇaṃ, jarāmaraṇasamudayepetaṃ ñāṇaṃ, jarāmaraṇanirodhepetaṃ ñāṇaṃ, jarāmaraṇanirodhagāminiyā paṭipadāyapetaṃ ñāṇaṃ.
(Ka) tattha katamaṃ jarāmaraṇe ñāṇaṃ? 
Jarāmaraṇaṃ ārabbha yā uppajjati paññā pajānanā …pe… 
amoho dhammavicayo sammādiṭṭhi – 
idaṃ vuccati ‘‘jarāmaraṇe ñāṇaṃ’’.
(Kha-gha) jarāmaraṇasamudayaṃ ārabbha …pe… 
jarāmaraṇanirodhaṃ ārabbha …pe… 
jarāmaraṇanirodhagāminiṃ paṭipadaṃ ārabbha yā uppajjati paññā pajānanā …pe… 
amoho dhammavicayo sammādiṭṭhi – 
idaṃ vuccati ‘‘jarāmaraṇanirodhagāminiyā paṭipadāya ñāṇaṃ’’.
