275. Tattha katamā avijjā? 
Yaṃ aññāṇaṃ adassanaṃ …pe… 
avijjālaṅgī moho akusalamūlaṃ – 
ayaṃ vuccati ‘‘avijjā’’.
Tattha katamo avijjāpaccayā saṅkhāro? 
Yā cetanā sañcetanā sañcetayitattaṃ – 
ayaṃ vuccati ‘‘avijjāpaccayā saṅkhāro’’.
Tattha katamā saṅkhārapaccayāpi avijjā? 
Yaṃ aññāṇaṃ adassanaṃ …pe… 
avijjālaṅgī moho akusalamūlaṃ – 
ayaṃ vuccati ‘‘saṅkhārapaccayāpi avijjā’’.
Tattha katamaṃ saṅkhārapaccayā viññāṇaṃ? 
Yaṃ cittaṃ mano mānasaṃ …pe… 
tajjāmanoviññāṇadhātu – 
idaṃ vuccati ‘‘saṅkhārapaccayā viññāṇaṃ’’.
Tattha katamo viññāṇapaccayāpi saṅkhāro? 
Yā cetanā sañcetanā sañcetayitattaṃ – 
ayaṃ vuccati ‘‘viññāṇapaccayāpi saṅkhāro’’.
Tattha katamaṃ viññāṇapaccayā nāmaṃ? 
Vedanākkhandho, saññākkhandho, saṅkhārakkhandho – 
idaṃ vuccati ‘‘viññāṇapaccayā nāmaṃ’’.
Tattha katamaṃ nāmapaccayāpi viññāṇaṃ? 
Yaṃ cittaṃ mano mānasaṃ …pe… 
tajjāmanoviññāṇadhātu – 
idaṃ vuccati ‘‘nāmapaccayāpi viññāṇaṃ’’.
Nāmapaccayā phassoti. 
Tattha katamaṃ nāmaṃ? 
Ṭhapetvā phassaṃ, vedanākkhandho saññākkhandho saṅkhārakkhandho viññāṇakkhandho – 
idaṃ vuccati ‘‘nāmaṃ’’.
Tattha katamo nāmapaccayā phasso? 
Yo phasso phusanā samphusanā samphusitattaṃ – 
ayaṃ vuccati ‘‘nāmapaccayā phasso’’ .
Tattha katamaṃ phassapaccayāpi nāmaṃ? 
Vedanākkhandho, saññākkhandho, saṅkhārakkhandho, viññāṇakkhandho – 
idaṃ vuccati ‘‘phassapaccayāpi nāmaṃ’’ …pe… 
tena vuccati ‘‘evametassa kevalassa dukkhakkhandhassa samudayo hotī’’ti.
