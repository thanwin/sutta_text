267. Tattha katamā avijjā? 
Yaṃ aññāṇaṃ adassanaṃ …pe… 
avijjālaṅgī moho akusalamūlaṃ – 
ayaṃ vuccati ‘‘avijjā’’.
Tattha katamo avijjāpaccayā saṅkhāro avijjāsampayutto? 
Yā cetanā sañcetanā sañcetayitattaṃ – 
ayaṃ vuccati ‘‘avijjāpaccayā saṅkhāro avijjāsampayutto’’.
Tattha katamaṃ saṅkhārapaccayā viññāṇaṃ saṅkhārasampayuttaṃ? 
Yaṃ cittaṃ mano mānasaṃ …pe… 
tajjāmanoviññāṇadhātu – 
idaṃ vuccati ‘‘saṅkhārapaccayā viññāṇaṃ saṅkhārasampayuttaṃ’’.
Tattha katamaṃ viññāṇapaccayā nāmaṃ viññāṇasampayuttaṃ? 
Vedanākkhandho, saññākkhandho, saṅkhārakkhandho – 
idaṃ vuccati ‘‘viññāṇapaccayā nāmaṃ viññāṇasampayuttaṃ’’.
Nāmapaccayā phasso nāmasampayuttoti. 
Tattha katamaṃ nāmaṃ? 
Ṭhapetvā phassaṃ, vedanākkhandho saññākkhandho saṅkhārakkhandho viññāṇakkhandho – 
idaṃ vuccati ‘‘nāmaṃ’’.
Tattha katamo nāmapaccayā phasso nāmasampayutto? 
Yo phasso phusanā samphusanā samphusitattaṃ – 
ayaṃ vuccati ‘‘nāmapaccayā phasso nāmasampayutto’’ …pe… 
tena vuccati ‘‘evametassa kevalassa dukkhakkhandhassa samudayo hotī’’ti.
