255. Tattha katamā avijjā? 
Yaṃ aññāṇaṃ adassanaṃ …pe… 
avijjālaṅgī moho akusalamūlaṃ – 
ayaṃ vuccati ‘‘avijjā’’.
Tattha katamo avijjāpaccayā saṅkhāro? 
Yā cetanā sañcetanā sañcetayitattaṃ – 
ayaṃ vuccati ‘‘avijjāpaccayā saṅkhāro’’.
Tattha katamaṃ saṅkhārapaccayā viññāṇaṃ? 
Yaṃ cittaṃ mano mānasaṃ …pe… 
tajjāmanoviññāṇadhātu – 
idaṃ vuccati ‘‘saṅkhārapaccayā viññāṇaṃ’’.
Tattha katamaṃ viññāṇapaccayā nāmarūpaṃ? 
Atthi nāmaṃ, atthi rūpaṃ. 
Tattha katamaṃ nāmaṃ? 
Vedanākkhandho, saññākkhandho, saṅkhārakkhandho – 
idaṃ vuccati ‘‘nāmaṃ’’. 
Tattha katamaṃ rūpaṃ? 
Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo , yaṃ vā panaññampi atthi rūpaṃ cittajaṃ cittahetukaṃ cittasamuṭṭhānaṃ – 
idaṃ vuccati ‘‘rūpaṃ’’. 
Iti idañca nāmaṃ, idañca rūpaṃ. 
Idaṃ vuccati ‘‘viññāṇapaccayā nāmarūpaṃ’’.
Nāmarūpapaccayā saḷāyatananti. 
Atthi nāmaṃ, atthi rūpaṃ. 
Tattha katamaṃ nāmaṃ? 
Vedanākkhandho, saññākkhandho, saṅkhārakkhandho – 
idaṃ vuccati ‘‘nāmaṃ’’. 
Tattha katamaṃ rūpaṃ? 
Cattāro ca mahābhūtā, yañca rūpaṃ nissāya manoviññāṇadhātu vattati – 
idaṃ vuccati ‘‘rūpaṃ’’. 
Iti idañca nāmaṃ, idañca rūpaṃ. 
Idaṃ vuccati ‘‘nāmarūpaṃ’’.
Tattha katamaṃ nāmarūpapaccayā saḷāyatanaṃ? 
Cakkhāyatanaṃ, sotāyatanaṃ, ghānāyatanaṃ, jivhāyatanaṃ, kāyāyatanaṃ, manāyatanaṃ – 
idaṃ vuccati ‘‘nāmarūpapaccayā saḷāyatanaṃ’’.
Tattha katamo chaṭṭhāyatanapaccayā phasso? 
Yo phasso phusanā samphusanā samphusitattaṃ – 
ayaṃ vuccati ‘‘chaṭṭhāyatanapaccayā phasso’’ …pe… 
tena vuccati ‘‘evametassa kevalassa dukkhakkhandhassa samudayo hotī’’ti.
Paccayacatukkaṃ.
