214. Tattha katamo dukkhasamudayo? 
Taṇhā ca, avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā – 
ayaṃ vuccati ‘‘dukkhasamudayo’’.
Tattha katamaṃ dukkhaṃ? 
Sāsavā kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ – 
idaṃ vuccati ‘‘dukkhaṃ’’.
Tattha katamo dukkhanirodho? 
Taṇhāya ca, avasesānañca kilesānaṃ, avasesānañca akusalānaṃ dhammānaṃ, tiṇṇañca kusalamūlānaṃ sāsavānaṃ, avasesānañca sāsavānaṃ kusalānaṃ dhammānaṃ pahānaṃ – 
ayaṃ vuccati ‘‘dukkhanirodho’’.
Tattha katamā dukkhanirodhagāminī paṭipadā? 
Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi …pe… 
paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti …pe… 
avikkhepo hoti. 
Ayaṃ vuccati ‘‘dukkhanirodhagāminī paṭipadā’’.
Abhidhammabhājanīyaṃ.
