208. Tattha katamo dukkhasamudayo? 
Taṇhā ca avasesā ca kilesā, avasesā ca akusalā dhammā – 
ayaṃ vuccati ‘‘dukkhasamudayo’’.
Tattha katamaṃ dukkhaṃ? 
Tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ – 
idaṃ vuccati ‘‘dukkhaṃ’’.
Tattha katamo dukkhanirodho? 
Taṇhāya ca, avasesānañca kilesānaṃ, avasesānañca akusalānaṃ dhammānaṃ pahānaṃ – 
ayaṃ vuccati ‘‘dukkhanirodho’’.
Tattha katamā dukkhanirodhagāminī paṭipadā? 
Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi …pe… 
paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti – 
sammādiṭṭhi …pe… 
sammāsamādhi. 
Ayaṃ vuccati ‘‘dukkhanirodhagāminī paṭipadā’’. 
Avasesā dhammā dukkhanirodhagāminiyā paṭipadāya sampayuttā.
