2. Dukaṃ
153. Cattāro khandhā na hetū. 
Saṅkhārakkhandho siyā hetu, siyā na hetu. 
Rūpakkhandho ahetuko. 
Cattāro khandhā siyā sahetukā, siyā ahetukā. 
Rūpakkhandho hetuvippayutto. 
Cattāro khandhā siyā hetusampayuttā, siyā hetuvippayuttā. 
Rūpakkhandho na vattabbo – 
‘‘hetu ceva sahetuko cā’’tipi, ‘‘sahetuko ceva na ca hetū’’tipi. 
Tayo khandhā na vattabbā – 
‘‘hetū ceva sahetukā cā’’ti, siyā sahetukā ceva na ca hetū, siyā na vattabbā – 
‘‘sahetukā ceva na ca hetū’’ti. 
Saṅkhārakkhandho siyā hetu ceva sahetuko ca, siyā sahetuko ceva na ca hetu, siyā na vattabbo – 
‘‘hetu ceva sahetuko cā’’tipi, ‘‘sahetuko ceva na ca hetū’’tipi. 
Rūpakkhandho na vattabbo – 
‘‘hetu ceva hetusampayutto cā’’tipi, ‘‘hetusampayutto ceva na ca hetū’’tipi. 
Tayo khandhā na vattabbā – 
‘‘hetū ceva hetusampayuttā cā’’ti, siyā hetusampayuttā ceva na ca hetū, siyā na vattabbā – 
‘‘hetusampayuttā ceva na ca hetū’’ti. 
Saṅkhārakkhandho siyā hetu ceva hetusampayutto ca, siyā hetusampayutto ceva na ca hetu, siyā na vattabbo – 
‘‘hetu ceva hetusampayutto cā’’tipi, ‘‘hetusampayutto ceva na ca hetū’’tipi. 
Rūpakkhandho na hetu ahetuko . 
Tayo khandhā siyā na hetū sahetukā, siyā na hetū ahetukā. 
Saṅkhārakkhandho siyā na hetu sahetuko, siyā na hetu ahetuko, siyā na vattabbo – 
‘‘na hetu sahetuko’’tipi, ‘‘na hetu ahetuko’’tipi.
Sappaccayā, saṅkhatā.
Cattāro khandhā anidassanā. 
Rūpakkhandho siyā sanidassano, siyā anidassano. 
Cattāro khandhā appaṭighā. 
Rūpakkhandho siyā sappaṭigho, siyā appaṭigho. 
Rūpakkhandho rūpaṃ. 
Cattāro khandhā arūpā. 
Rūpakkhandho lokiyo. 
Cattāro khandhā siyā lokiyā, siyā lokuttarā; 
kenaci viññeyyā, kenaci na viññeyyā.
Cattāro khandhā no āsavā. 
Saṅkhārakkhandho siyā āsavo, siyā no āsavo. 
Rūpakkhandho sāsavo. 
Cattāro khandhā siyā sāsavā, siyā anāsavā. 
Rūpakkhandho āsavavippayutto. 
Cattāro khandhā siyā āsavasampayuttā, siyā āsavavippayuttā. 
Rūpakkhandho na vattabbo – 
‘‘āsavo ceva sāsavo cā’’ti, sāsavo ceva no ca āsavo. 
Tayo khandhā na vattabbā – 
‘‘āsavā ceva sāsavā cā’’ti, siyā sāsavā ceva no ca āsavā, siyā na vattabbā – 
‘‘sāsavā ceva no ca āsavā’’ti. 
Saṅkhārakkhandho siyā āsavo ceva sāsavo ca, siyā sāsavo ceva no ca āsavo, siyā na vattabbo – 
‘‘āsavo ceva sāsavo cā’’tipi, ‘‘sāsavo ceva no ca āsavo’’tipi. 
Rūpakkhandho na vattabbo – 
‘‘āsavo ceva āsavasampayutto cā’’tipi, ‘‘āsavasampayutto ceva no ca āsavo’’tipi. 
Tayo khandhā na vattabbā – 
‘‘āsavā ceva āsavasampayuttā cā’’ti, siyā āsavasampayuttā ceva no ca āsavā, siyā na vattabbā – 
‘‘āsavasampayuttā ceva no ca āsavā’’ti. 
Saṅkhārakkhandho siyā āsavo ceva āsavasampayutto ca, siyā āsavasampayutto ceva no ca āsavo, siyā na vattabbo – 
‘‘āsavo ceva āsavasampayutto cā’’tipi, ‘‘āsavasampayutto ceva no ca āsavo’’tipi. 
Rūpakkhandho āsavavippayuttasāsavo. 
Cattāro khandhā siyā āsavavippayuttasāsavā, siyā āsavavippayuttaanāsavā, siyā na vattabbā – 
‘‘āsavavippayuttasāsavā’’tipi, ‘‘āsavavippayuttaanāsavā’’tipi.
Cattāro khandhā no saṃyojanā. 
Saṅkhārakkhandho siyā saṃyojanaṃ, siyā no saṃyojanaṃ. 
Rūpakkhandho saṃyojaniyo. 
Cattāro khandhā siyā saṃyojaniyā, siyā asaṃyojaniyā. 
Rūpakkhandho saṃyojanavippayutto. 
Cattāro khandhā siyā saṃyojanasampayuttā, siyā saṃyojanavippayuttā. 
Rūpakkhandho na vattabbo – 
‘‘saṃyojanañceva saṃyojaniyo cā’’ti, ‘‘saṃyojaniyo ceva no ca saṃyojanaṃ’’. 
Tayo khandhā na vattabbā – 
‘‘saṃyojanā ceva saṃyojaniyā cā’’ti, siyā saṃyojaniyā ceva no ca saṃyojanā, siyā na vattabbā – 
‘‘saṃyojaniyā ceva no ca saṃyojanā’’ti. 
Saṅkhārakkhandho siyā saṃyojanañceva saṃyojaniyo ca, siyā saṃyojaniyo ceva no ca saṃyojanaṃ, siyā na vattabbo –
‘‘saṃyojanañceva saṃyojaniyo cā’’tipi, ‘‘saṃyojaniyo ceva no ca saṃyojana’’ntipi. 
Rūpakkhandho na vattabbo – 
‘‘saṃyojanañceva saṃyojanasampayutto cā’’tipi, ‘‘saṃyojanasampayutto ceva no ca saṃyojana’’ntipi. 
Tayo khandhā na vattabbā – 
‘‘saṃyojanā ceva saṃyojanasampayuttā cā’’ti, siyā saṃyojanasampayuttā ceva no ca saṃyojanā, siyā na vattabbā –
‘‘saṃyojanasampayuttā ceva no ca saṃyojanā’’ti. 
Saṅkhārakkhandho siyā saṃyojanañceva saṃyojanasampayutto ca, siyā saṃyojanasampayutto ceva no ca saṃyojanaṃ, siyā na vattabbo – 
‘‘saṃyojanañceva saṃyojanasampayutto cā’’tipi, ‘‘saṃyojanasampayutto ceva no ca saṃyojana’’ntipi. 
Rūpakkhandho saṃyojanavippayuttasaṃyojaniyo. 
Cattāro khandhā siyā saṃyojanavippayuttasaṃyojaniyā, siyā saṃyojanavippayuttaasaṃyojaniyā, siyā na vattabbā –
‘‘saṃyojanavippayuttasaṃyojaniyā’’tipi, ‘‘saṃyojanavippayuttaasaṃyojaniyā’’tipi.
Cattāro khandhā no ganthā. 
Saṅkhārakkhandho siyā gantho, siyā no gantho. 
Rūpakkhandho ganthaniyo. 
Cattāro khandhā siyā ganthaniyā, siyā aganthaniyā. 
Rūpakkhandho ganthavippayutto. 
Cattāro khandhā siyā ganthasampayuttā, siyā ganthavippayuttā. 
Rūpakkhandho na vattabbo – 
‘‘gantho ceva ganthaniyo cā’’ti, ‘‘ganthaniyo ceva no ca gantho’’. 
Tayo khandhā na vattabbā – 
‘‘ganthā ceva ganthaniyā cā’’ti, siyā ganthaniyā ceva no ca ganthā, siyā na vattabbā – 
‘‘ganthaniyā ceva no ca ganthā’’ti. 
Saṅkhārakkhandho siyā gantho ceva ganthaniyo ca, siyā ganthaniyo ceva no ca gantho, siyā na vattabbo – 
‘‘gantho ceva ganthaniyo cā’’tipi, ‘‘ganthaniyo ceva no ca gantho’’tipi. 
Rūpakkhandho na vattabbo – 
‘‘gantho ceva ganthasampayutto cā’’tipi, ‘‘ganthasampayutto ceva no ca gantho’’tipi. 
Tayo khandhā na vattabbā – 
‘‘ganthā ceva ganthasampayuttā cā’’ti, siyā ganthasampayuttā ceva no ca ganthā, siyā na vattabbā – 
‘‘ganthasampayuttā ceva no ca ganthā’’ti. 
Saṅkhārakkhandho siyā gantho ceva ganthasampayutto ca, siyā ganthasampayutto ceva no ca gantho, siyā na vattabbo – 
‘‘gantho ceva ganthasampayutto cā’’tipi, ‘‘ganthasampayutto ceva no ca gantho’’ti pi. 
Rūpakkhandho ganthavippayuttaganthaniyo. 
Cattāro khandhā siyā ganthavippayuttaganthaniyā , siyā ganthavippayuttaaganthaniyā, siyā na vattabbā –
‘‘ganthavippayuttaganthaniyā’’tipi, ‘‘ganthavippayuttaaganthaniyā’’tipi.
Cattāro khandhā no oghā …pe… 
no yogā …pe… 
no nīvaraṇā. 
Saṅkhārakkhandho siyā nīvaraṇaṃ, siyā no nīvaraṇaṃ. 
Rūpakkhandho nīvaraṇiyo. 
Cattāro khandhā siyā nīvaraṇiyā, siyā anīvaraṇiyā. 
Rūpakkhandho nīvaraṇavippayutto. 
Cattāro khandhā siyā nīvaraṇasampayuttā, siyā nīvaraṇavippayuttā. 
Rūpakkhandho na vattabbo – 
‘‘nīvaraṇañceva nīvaraṇiyo cā’’ti, ‘‘nīvaraṇiyo ceva no ca nīvaraṇaṃ’’. 
Tayo khandhā na vattabbā – 
‘‘nīvaraṇā ceva nīvaraṇiyā cā’’ti, siyā nīvaraṇiyā ceva no ca nīvaraṇā, siyā na vattabbā – 
‘‘nīvaraṇiyā ceva no ca nīvaraṇā’’ti. 
Saṅkhārakkhandho siyā nīvaraṇañceva nīvaraṇiyo ca, siyā nīvaraṇiyo ceva no ca nīvaraṇaṃ, siyā na vattabbo – 
‘‘nīvaraṇañceva nīvaraṇiyo cā’’tipi, ‘‘nīvaraṇiyo ceva no ca nīvaraṇa’’ntipi. 
Rūpakkhandho na vattabbo – 
‘‘nīvaraṇañceva nīvaraṇasampayutto cā’’tipi, ‘‘nīvaraṇasampayutto ceva no ca nīvaraṇa’’ntipi. 
Tayo khandhā na vattabbā – 
‘‘nīvaraṇā ceva nīvaraṇasampayuttā cā’’ti, siyā nīvaraṇasampayuttā ceva no ca nīvaraṇā, siyā na vattabbā –
‘‘nīvaraṇasampayuttā ceva no ca nīvaraṇā’’ti. 
Saṅkhārakkhandho siyā nīvaraṇañceva nīvaraṇasampayutto ca, siyā nīvaraṇasampayutto ceva no ca nīvaraṇaṃ, siyā na vattabbo –
‘‘nīvaraṇañceva nīvaraṇasampayutto cā’’tipi, ‘‘nīvaraṇasampayutto ceva no ca nīvaraṇa’’ntipi. 
Rūpakkhandho nīvaraṇavippayuttanīvaraṇiyo. 
Cattāro khandhā siyā nīvaraṇavippayuttanīvaraṇiyā, siyā nīvaraṇavippayuttaanīvaraṇiyā, siyā na vattabbā –
‘‘nīvaraṇavippayuttanīvaraṇiyā’’tipi, ‘‘nīvaraṇavippayuttaanīvaraṇiyā’’tipi.
Cattāro khandhā no parāmāsā. 
Saṅkhārakkhandho siyā parāmāso, siyā no parāmāso. 
Rūpakkhandho parāmaṭṭho. 
Cattāro khandhā siyā parāmaṭṭhā, siyā aparāmaṭṭhā. 
Rūpakkhandho parāmāsavippayutto. 
Tayo khandhā siyā parāmāsasampayuttā, siyā parāmāsavippayuttā. 
Saṅkhārakkhandho siyā parāmāsasampayutto, siyā parāmāsavippayutto, siyā na vattabbo – 
‘‘parāmāsasampayutto’’tipi, ‘‘parāmāsavippayutto’’tipi. 
Rūpakkhandho na vattabbo – 
‘‘parāmāso ceva parāmaṭṭho cā’’ti, ‘‘parāmaṭṭho ceva no ca parāmāso’’. 
Tayo khandhā na vattabbā – 
‘‘parāmāsā ceva parāmaṭṭhā cā’’ti, siyā parāmaṭṭhā ceva no ca parāmāsā, siyā na vattabbā – 
‘‘parāmaṭṭhā ceva no ca parāmāsā’’ti. 
Saṅkhārakkhandho siyā parāmāso ceva parāmaṭṭho ca, siyā parāmaṭṭho ceva no ca parāmāso, siyā na vattabbo – 
‘‘parāmāso ceva parāmaṭṭho cā’’tipi, ‘‘parāmaṭṭho ceva no ca parāmāso’’tipi. 
Rūpakkhandho parāmāsavippayuttaparāmaṭṭho. 
Cattāro khandhā siyā parāmāsavippayuttaparāmaṭṭhā, siyā parāmāsavippayuttaaparāmaṭṭhā , siyā na vattabbā –
‘‘parāmāsavippayuttaparāmaṭṭhā’’tipi, ‘‘parāmāsavippayuttaaparāmaṭṭhā’’tipi.
Rūpakkhandho anārammaṇo. 
Cattāro khandhā sārammaṇā. 
Viññāṇakkhandho cittaṃ. 
Cattāro khandhā no cittā. 
Tayo khandhā cetasikā. 
Dve khandhā acetasikā. 
Tayo khandhā cittasampayuttā . 
Rūpakkhandho cittavippayutto. 
Viññāṇakkhandho na vattabbo – 
‘‘cittena sampayutto’’tipi, ‘‘cittena vippayutto’’tipi. 
Tayo khandhā cittasaṃsaṭṭhā. 
Rūpakkhandho cittavisaṃsaṭṭho. 
Viññāṇakkhandho na vattabbo – 
‘‘cittena saṃsaṭṭho’’tipi, ‘‘cittena visaṃsaṭṭho’’tipi. 
Tayo khandhā cittasamuṭṭhānā. 
Viññāṇakkhandho no cittasamuṭṭhāno. 
Rūpakkhandho siyā cittasamuṭṭhāno, siyā no cittasamuṭṭhāno. 
Tayo khandhā cittasahabhuno. 
Viññāṇakkhandho no cittasahabhū. 
Rūpakkhandho siyā cittasahabhū, siyā no cittasahabhū. 
Tayo khandhā cittānuparivattino. 
Viññāṇakkhandho no cittānuparivatti. 
Rūpakkhandho siyā cittānuparivatti, siyā no cittānuparivatti. 
Tayo khandhā cittasaṃsaṭṭhasamuṭṭhānā. 
Dve khandhā no cittasaṃsaṭṭhasamuṭṭhānā. 
Tayo khandhā cittasaṃsaṭṭhasamuṭṭhānasahabhuno. 
Dve khandhā no cittasaṃsaṭṭhasamuṭṭhānasahabhuno. 
Tayo khandhā cittasaṃsaṭṭhasamuṭṭhānānuparivattino. 
Dve khandhā no cittasaṃsaṭṭhasamuṭṭhānānuparivattino.
Viññāṇakkhandho ajjhattiko. 
Tayo khandhā bāhirā. 
Rūpakkhandho siyā ajjhattiko, siyā bāhiro. 
Cattāro khandhā no upādā. 
Rūpakkhandho siyā upādā, siyā no upādā, siyā upādinnā, siyā anupādinnā. 
Cattāro khandhā no upādānā. 
Saṅkhārakkhandho siyā upādānaṃ, siyā no upādānaṃ. 
Rūpakkhandho upādāniyo. 
Cattāro khandhā siyā upādāniyā, siyā anupādāniyā. 
Rūpakkhandho upādānavippayutto. 
Cattāro khandhā siyā upādānasampayuttā, siyā upādānavippayuttā. 
Rūpakkhandho na vattabbo – 
‘‘upādānañceva upādāniyo cā’’ti, ‘‘upādāniyo ceva no ca upādānaṃ’’. 
Tayo khandhā na vattabbā – 
‘‘upādānañceva upādāniyā cā’’ti, siyā upādāniyā ceva no ca upādānā, siyā na vattabbā – 
‘‘upādāniyā ceva no ca upādānā’’ti. 
Saṅkhārakkhandho siyā upādānañceva upādāniyo ca, siyā upādāniyo ceva no ca upādānaṃ, siyā na vattabbo – 
‘‘upādānañceva upādāniyo cā’’tipi, ‘‘upādāniyo ceva no ca upādāna’’ntipi. 
Rūpakkhandho na vattabbo – 
‘‘upādānañceva upādānasampayutto cā’’tipi, ‘‘upādānasampayutto ceva no ca upādāna’’ntipi. 
Tayo khandhā na vattabbā – 
‘‘upādānā ceva upādānasampayuttā cā’’ti, siyā upādānasampayuttā ceva no ca upādānā, siyā na vattabbā – 
‘‘upādānasampayuttā ceva no ca upādānā’’ti. 
Saṅkhārakkhandho siyā upādānañceva upādānasampayutto ca, siyā upādānasampayutto ceva no ca upādānaṃ, siyā na vattabbo –
‘‘upādānañceva upādānasampayutto cā’’tipi, ‘‘upādānasampayutto ceva no ca upādāna’’ntipi. 
Rūpakkhandho upādānavippayuttaupādāniyo. 
Cattāro khandhā siyā upādānavippayuttaupādāniyā, siyā upādānavippayuttaanupādāniyā , siyā na vattabbā –
‘‘upādānavippayuttaupādāniyā’’tipi, ‘‘upādānavippayuttaanupādāniyā’’tipi.
Cattāro khandhā no kilesā. 
Saṅkhārakkhandho siyā kileso, siyā no kileso. 
Rūpakkhandho saṃkilesiko. 
Cattāro khandhā siyā saṃkilesikā , siyā asaṃkilesikā. 
Rūpakkhandho asaṃkiliṭṭho. 
Cattāro khandhā siyā saṃkiliṭṭhā, siyā asaṃkiliṭṭhā. 
Rūpakkhandho kilesavippayutto. 
Cattāro khandhā siyā kilesasampayuttā, siyā kilesavippayuttā. 
Rūpakkhandho na vattabbo – 
‘‘kileso ceva saṃkilesiko cā’’ti, ‘‘saṃkilesiko ceva no ca kileso’’. 
Tayo khandhā na vattabbā – 
‘‘kilesā ceva saṃkilesikā cā’’ti, siyā saṃkilesikā ceva no ca kilesā, siyā na vattabbā – 
‘‘saṃkilesikā ceva no ca kilesā’’ti. 
Saṅkhārakkhandho siyā kileso ceva saṃkilesiko ca, siyā saṃkilesiko ceva no ca kileso, siyā na vattabbo – 
‘‘kileso ceva saṃkilesiko cā’’tipi, ‘‘saṃkilesiko ceva no ca kileso’’tipi. 
Rūpakkhandho na vattabbo – 
‘‘kileso ceva saṃkiliṭṭho cā’’tipi, ‘‘saṃkiliṭṭho ceva no ca kileso’’tipi. 
Tayo khandhā na vattabbā – 
‘‘kileso ceva saṃkiliṭṭhā cā’’ti, siyā saṃkiliṭṭhā ceva no ca kilesā, siyā na vattabbā – 
‘‘saṃkiliṭṭhā ceva no ca kilesā’’ti. 
Saṅkhārakkhandho siyā kileso ceva saṃkiliṭṭho ca, siyā saṃkiliṭṭho ceva no ca kileso, siyā na vattabbo – 
‘‘kileso ceva saṃkiliṭṭho cā’’tipi, ‘‘saṃkiliṭṭho ceva no ca kileso’’tipi.
Rūpakkhandho na vattabbo – 
‘‘kileso ceva kilesasampayutto cā’’tipi, ‘‘kilesasampayutto ceva no ca kileso’’tipi. 
Tayo khandhā na vattabbā – 
‘‘kilesā ceva kilesasampayuttā cā’’ti, siyā kilesasampayuttā ceva no ca kilesā, siyā na vattabbā – 
kilesasampayuttā ceva no ca kilesā’’ti. 
Saṅkhārakkhandho siyā kileso ceva kilesasampayutto ca, siyā kilesasampayutto ceva no ca kileso, siyā na vattabbo – 
‘‘kileso ceva kilesasampayutto cā’’tipi, ‘‘kilesasampayutto ceva no ca kileso’’tipi. 
Rūpakkhandho kilesavippayuttasaṃkilesiko. 
Cattāro khandhā siyā kilesavippayuttasaṃkilesikā , siyā kilesavippayuttaasaṃkilesikā, siyā na vattabbā –
‘‘kilesavippayuttasaṃkilesikā’’tipi, ‘‘kilesavippayuttaasaṃkilesikā’’tipi.
Rūpakkhandho na dassanena pahātabbo. 
Cattāro khandhā siyā dassanena pahātabbā, siyā na dassanena pahātabbā. 
Rūpakkhandho na bhāvanāya pahātabbo . 
Cattāro khandhā siyā bhāvanāya pahātabbā, siyā na bhāvanāya pahātabbā. 
Rūpakkhandho na dassanena pahātabbahetuko. 
Cattāro khandhā siyā dassanena pahātabbahetukā, siyā na dassanena pahātabbahetukā. 
Rūpakkhandho na bhāvanāya pahātabbahetuko. 
Cattāro khandhā siyā bhāvanāya pahātabbahetukā, siyā na bhāvanāya pahātabbahetukā. 
Rūpakkhandho avitakko. 
Cattāro khandhā siyā savitakkā, siyā avitakkā. 
Rūpakkhandho avicāro. 
Cattāro khandhā siyā savicārā, siyā avicārā. 
Rūpakkhandho appītiko, cattāro khandhā siyā sappītikā, siyā appītikā. 
Rūpakkhandho na pītisahagato. 
Cattāro khandhā siyā pītisahagatā, siyā na pītisahagatā. 
Dve khandhā na sukhasahagatā. 
Tayo khandhā siyā sukhasahagatā, siyā na sukhasahagatā. 
Dve khandhā na upekkhāsahagatā. 
Tayo khandhā siyā upekkhāsahagatā, siyā na upekkhāsahagatā.
Rūpakkhandho kāmāvacaro. 
Cattāro khandhā siyā kāmāvacarā, siyā na kāmāvacarā. 
Rūpakkhandho na rūpāvacaro. 
Cattāro khandhā siyā rūpāvacarā, siyā na rūpāvacarā. 
Rūpakkhandho na arūpāvacaro. 
Cattāro khandhā siyā arūpāvacarā, siyā na arūpāvacarā. 
Rūpakkhandho pariyāpanno. 
Cattāro khandhā siyā pariyāpannā, siyā apariyāpannā. 
Rūpakkhandho aniyyāniko. 
Cattāro khandhā siyā niyyānikā, siyā aniyyānikā. 
Rūpakkhandho aniyato. 
Cattāro khandhā siyā niyatā, siyā aniyatā. 
Rūpakkhandho sauttaro. 
Cattāro khandhā siyā sauttarā, siyā anuttarā. 
Rūpakkhandho araṇo. 
Cattāro khandhā siyā saraṇā, siyā araṇāti.
Pañhāpucchakaṃ.
Khandhavibhaṅgo niṭṭhito.
