2. Vedanākkhandho
34. Tattha katamo vedanākkhandho? 
Ekavidhena vedanākkhandho – 
phassasampayutto.
Duvidhena vedanākkhandho – 
atthi sahetuko, atthi ahetuko.
Tividhena vedanākkhandho – 
atthi kusalo, atthi akusalo, atthi abyākato.
Catubbidhena vedanākkhandho – 
atthi kāmāvacaro, atthi rūpāvacaro, atthi arūpāvacaro, atthi apariyāpanno.
Pañcavidhena vedanākkhandho – 
atthi sukhindriyaṃ, atthi dukkhindriyaṃ, atthi somanassindriyaṃ, atthi domanassindriyaṃ, atthi upekkhindriyaṃ. 
Evaṃ pañcavidhena vedanākkhandho.
Chabbidhena vedanākkhandho – 
cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā. 
Evaṃ chabbidhena vedanākkhandho.
Sattavidhena vedanākkhandho – 
cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manodhātusamphassajā vedanā, manoviññāṇadhātusamphassajā vedanā. 
Evaṃ sattavidhena vedanākkhandho.
Aṭṭhavidhena vedanākkhandho – 
cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā atthi sukhā, atthi dukkhā, manodhātusamphassajā vedanā, manoviññāṇadhātusamphassajā vedanā. 
Evaṃ aṭṭhavidhena vedanākkhandho.
Navavidhena vedanākkhandho – 
cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manodhātusamphassajā vedanā, manoviññāṇadhātusamphassajā vedanā atthi kusalā, atthi akusalā, atthi abyākatā. 
Evaṃ navavidhena vedanākkhandho.
Dasavidhena vedanākkhandho – 
cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā atthi sukhā, atthi dukkhā, manodhātusamphassajā vedanā, manoviññāṇadhātusamphassajā vedanā atthi kusalā, atthi akusalā, atthi abyākatā. 
Evaṃ dasavidhena vedanākkhandho.
