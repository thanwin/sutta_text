1. Tikaṃ
152. Rūpakkhandho abyākato. 
Cattāro khandhā siyā kusalā, siyā akusalā, siyā abyākatā. 
Dve khandhā na vattabbā – 
‘‘sukhāya vedanāya sampayuttā’’tipi, ‘‘dukkhāya vedanāya sampayuttā’’tipi, ‘‘adukkhamasukhāya vedanāya sampayuttā’’tipi. 
Tayo khandhā siyā sukhāya vedanāya sampayuttā, siyā dukkhāya vedanāya sampayuttā, siyā adukkhamasukhāya vedanāya sampayuttā.
Rūpakkhandho nevavipākanavipākadhammadhammo. 
Cattāro khandhā siyā vipākā, siyā vipākadhammadhammā, siyā nevavipākanavipākadhammadhammā. 
Rūpakkhandho siyā upādinnupādāniyo, siyā anupādinnupādāniyo . 
Cattāro khandhā siyā upādinnupādāniyā, siyā anupādinnupādāniyā, siyā anupādinnaanupādāniyā.
Rūpakkhandho asaṃkiliṭṭhasaṃkilesiko. 
Cattāro khandhā siyā saṃkiliṭṭhasaṃkilesikā, siyā asaṃkiliṭṭhasaṃkilesikā, siyā asaṃkiliṭṭhaasaṃkilesikā. 
Rūpakkhandho avitakkaavicāro. 
Tayo khandhā siyā savitakkasavicārā, siyā avitakkavicāramattā, siyā avitakkaavicārā. 
Saṅkhārakkhandho siyā savitakkasavicāro, siyā avitakkavicāramatto, siyā avitakkaavicāro, siyā na vattabbo –
‘‘savitakkasavicāro’’tipi, ‘‘avitakkavicāramatto’’tipi, ‘‘avitakkaavicāro’’tipi. 
Rūpakkhandho na vattabbo – 
‘‘pītisahagato’’tipi, ‘‘sukhasahagato’’tipi, ‘‘upekkhāsahagato’’tipi. 
Vedanākkhandho siyā pītisahagato na sukhasahagato na upekkhāsahagato, siyā na vattabbo – 
‘‘pītisahagato’’ti. 
Tayo khandhā siyā pītisahagatā, siyā sukhasahagatā, siyā upekkhāsahagatā, siyā na vattabbā – 
‘‘pītisahagatā’’tipi, ‘‘sukhasahagatā’’tipi, ‘‘upekkhāsahagatā’’tipi.
Rūpakkhandho neva dassanena na bhāvanāya pahātabbo. 
Cattāro khandhā siyā dassanena pahātabbā, siyā bhāvanāya pahātabbā, siyā neva dassanena na bhāvanāya pahātabbā. 
Rūpakkhandho neva dassanena na bhāvanāya pahātabbahetuko. 
Cattāro khandhā siyā dassanena pahātabbahetukā, siyā bhāvanāya pahātabbahetukā, siyā neva dassanena na bhāvanāya pahātabbahetukā. 
Rūpakkhandho nevācayagāmināpacayagāmī. 
Cattāro khandhā siyā ācayagāmino, siyā apacayagāmino, siyā nevācayagāmināpacayagāmino. 
Rūpakkhandho nevasekkhanāsekkho. 
Cattāro khandhā siyā sekkhā, siyā asekkhā, siyā nevasekkhanāsekkhā. 
Rūpakkhandho paritto. 
Cattāro khandhā siyā parittā, siyā mahaggatā, siyā appamāṇā. 
Rūpakkhandho anārammaṇo. 
Cattāro khandhā siyā parittārammaṇā, siyā mahaggatārammaṇā, siyā appamāṇārammaṇā, siyā na vattabbā – 
‘‘parittārammaṇā’’tipi , ‘‘mahaggatārammaṇā’’tipi, ‘‘appamāṇārammaṇā’’tipi. 
Rūpakkhandho majjhimo. 
Cattāro khandhā siyā hīnā, siyā majjhimā, siyā paṇītā. 
Rūpakkhandho aniyato . 
Cattāro khandhā siyā micchattaniyatā, siyā sammattaniyatā, siyā aniyatā.
Rūpakkhandho anārammaṇo. 
Cattāro khandhā siyā maggārammaṇā, siyā maggahetukā, siyā maggādhipatino, siyā na vattabbā – 
‘‘maggārammaṇā’’tipi, ‘‘maggahetukā’’tipi , ‘‘maggādhipatino’’tipi; 
siyā uppannā, siyā anuppannā, siyā uppādino; 
siyā atītā, siyā anāgatā, siyā paccuppannā. 
Rūpakkhandho anārammaṇo. 
Cattāro khandhā siyā atītārammaṇā, siyā anāgatārammaṇā, siyā paccuppannārammaṇā, siyā na vattabbā – 
‘‘atītārammaṇā’’tipi, ‘‘anāgatārammaṇā’’tipi, ‘‘paccuppannārammaṇā’’tipi; 
siyā ajjhattā, siyā bahiddhā, siyā ajjhattabahiddhā. 
Rūpakkhandho anārammaṇo. 
Cattāro khandhā siyā ajjhattārammaṇā, siyā bahiddhārammaṇā, siyā ajjhattabahiddhārammaṇā, siyā na vattabbā –
‘‘ajjhattārammaṇā’’tipi, ‘‘bahiddhārammaṇā’’tipi, ‘‘ajjhattabahiddhārammaṇā’’tipi. 
Cattāro khandhā anidassanaappaṭighā. 
Rūpakkhandho siyā sanidassanasappaṭigho, siyā anidassanasappaṭigho, siyā anidassanaappaṭigho.
