120. Ekavidhena saṅkhārakkhandho – 
cittasampayutto.
Duvidhena saṅkhārakkhandho – 
atthi gantho, atthi no gantho.
Tividhena saṅkhārakkhandho – 
atthi ajjhattārammaṇo, atthi bahiddhārammaṇo, atthi ajjhattabahiddhārammaṇo …pe…. 
Evaṃ dasavidhena saṅkhārakkhandho.
Ubhatovaḍḍhakaṃ.
Sattavidhena saṅkhārakkhandho – 
atthi kusalo, atthi akusalo, atthi abyākato; 
atthi kāmāvacaro, atthi rūpāvacaro, atthi arūpāvacaro, atthi apariyāpanno. 
Evaṃ sattavidhena saṅkhārakkhandho.
Aparopi sattavidhena saṅkhārakkhandho – 
atthi sukhāya vedanāya sampayutto, atthi dukkhāya vedanāya sampayutto, atthi adukkhamasukhāya vedanāya sampayutto; 
atthi kāmāvacaro, atthi rūpāvacaro, atthi arūpāvacaro, atthi apariyāpanno …pe… 
atthi ajjhattārammaṇo, atthi bahiddhārammaṇo atthi ajjhattabahiddhārammaṇo; 
atthi kāmāvacaro, atthi rūpāvacaro, atthi arūpāvacaro, atthi apariyāpanno. 
Evaṃ sattavidhena saṅkhārakkhandho.
Catuvīsatividhena saṅkhārakkhandho – 
cakkhusamphassapaccayā saṅkhārakkhandho atthi kusalo, atthi akusalo, atthi abyākato; 
sotasamphassapaccayā …pe… 
ghānasamphassapaccayā …pe… 
jivhāsamphassapaccayā …pe… 
kāyasamphassapaccayā …pe… 
manosamphassapaccayā saṅkhārakkhandho atthi kusalo, atthi akusalo, atthi abyākato; 
cakkhusamphassajā cetanā …pe… 
manosamphassajā cetanā. 
Evaṃ catuvīsatividhena saṅkhārakkhandho.
Aparopi catuvīsatividhena saṅkhārakkhandho – 
cakkhusamphassapaccayā saṅkhārakkhandho atthi sukhāya vedanāya sampayutto …pe… 
atthi ajjhattārammaṇo, atthi bahiddhārammaṇo, atthi ajjhattabahiddhārammaṇo; 
cakkhusamphassajā cetanā …pe… 
manosamphassajā cetanā; 
sotasamphassapaccayā …pe… 
ghānasamphassapaccayā …pe… 
jivhāsamphassapaccayā …pe… 
kāyasamphassapaccayā …pe… 
manosamphassapaccayā saṅkhārakkhandho atthi sukhāya vedanāya sampayutto …pe… 
atthi ajjhattārammaṇo, atthi bahiddhārammaṇo, atthi ajjhattabahiddhārammaṇo; 
cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manosamphassajā cetanā. 
Evaṃ catuvīsatividhena saṅkhārakkhandho.
Tiṃsatividhena saṅkhārakkhandho – 
cakkhusamphassapaccayā saṅkhārakkhandho atthi kāmāvacaro, atthi rūpāvacaro, atthi arūpāvacaro, atthi apariyāpanno ;
sotasamphassapaccayā …pe… 
ghānasamphassapaccayā …pe… 
jivhāsamphassapaccayā …pe… 
kāyasamphassapaccayā …pe… 
manosamphassapaccayā saṅkhārakkhandho atthi kāmāvacaro, atthi rūpāvacaro, atthi arūpāvacaro, atthi apariyāpanno;
cakkhusamphassajā cetanā …pe… 
manosamphassajā cetanā. 
Evaṃ tiṃsatividhena saṅkhārakkhandho.
Bahuvidhena saṅkhārakkhandho – 
cakkhusamphassapaccayā saṅkhārakkhandho atthi kusalo, atthi akusalo, atthi abyākato, atthi kāmāvacaro, atthi rūpāvacaro, atthi arūpāvacaro, atthi apariyāpanno; 
sotasamphassapaccayā …pe… 
ghānasamphassapaccayā …pe… 
jivhāsamphassapaccayā …pe… 
kāyasamphassapaccayā …pe… 
manosamphassapaccayā saṅkhārakkhandho atthi kusalo, atthi akusalo, atthi abyākato, atthi kāmāvacaro, atthi rūpāvacaro, atthi arūpāvacaro, atthi apariyāpanno; 
cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manosamphassajā cetanā. 
Evaṃ bahuvidhena saṅkhārakkhandho.
Aparopi bahuvidhena saṅkhārakkhandho – 
cakkhusamphassapaccayā saṅkhārakkhandho atthi sukhāya vedanāya sampayutto, atthi dukkhāya vedanāya sampayutto, atthi adukkhamasukhāya vedanāya sampayutto …pe… 
atthi ajjhattārammaṇo, atthi bahiddhārammaṇo, atthi ajjhattabahiddhārammaṇo, atthi kāmāvacaro, atthi rūpāvacaro, atthi arūpāvacaro, atthi apariyāpanno; 
sotasamphassapaccayā …pe… 
ghānasamphassapaccayā …pe… 
jivhāsamphassapaccayā …pe… 
kāyasamphassapaccayā …pe… 
manosamphassapaccayā saṅkhārakkhandho atthi sukhāya vedanāya sampayutto …pe… 
atthi ajjhattārammaṇo, atthi bahiddhārammaṇo, atthi ajjhattabahiddhārammaṇo, atthi kāmāvacaro, atthi rūpāvacaro, atthi arūpāvacaro, atthi apariyāpanno; 
cakkhusamphassajā cetanā, sotasamphassajā cetanā, ghānasamphassajā cetanā, jivhāsamphassajā cetanā, kāyasamphassajā cetanā, manosamphassajā cetanā. 
Evaṃ bahuvidhena saṅkhārakkhandho.
Ayaṃ vuccati saṅkhārakkhandho.
