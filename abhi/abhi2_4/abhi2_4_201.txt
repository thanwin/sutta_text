201. Tattha katamaṃ yampicchaṃ na labhati tampi dukkhaṃ? 
Jātidhammānaṃ sattānaṃ evaṃ icchā uppajjati – 
‘‘aho vata, mayaṃ na jātidhammā assāma; 
na ca, vata, no jāti āgaccheyyā’’ti! 
Na kho panetaṃ icchāya pattabbaṃ. 
Idampi ‘‘yampicchaṃ na labhati tampi dukkhaṃ’’.
Jarādhammānaṃ sattānaṃ …pe… 
byādhidhammānaṃ sattānaṃ …pe… 
maraṇadhammānaṃ sattānaṃ …pe… 
sokaparidevadukkhadomanassupāyāsadhammānaṃ sattānaṃ evaṃ icchā uppajjati – 
‘‘aho vata, mayaṃ na sokaparidevadukkhadomanassupāyāsadhammā assāma; 
na ca, vata, no sokaparidevadukkhadomanassupāyāsā āgaccheyyu’’nti! 
Na kho panetaṃ icchāya pattabbaṃ. 
Idampi ‘‘yampicchaṃ na labhati tampi dukkhaṃ’’.
