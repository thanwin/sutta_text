211. Cattāri saccāni – 
dukkhaṃ, dukkhasamudayo, dukkhanirodho, dukkhanirodhagāminī paṭipadā.
Tattha katamo dukkhasamudayo? 
Taṇhā – 
ayaṃ vuccati ‘‘dukkhasamudayo’’.
Tattha katamaṃ dukkhaṃ? 
Avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṃ dhammānaṃ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṃ – 
idaṃ vuccati ‘‘dukkhaṃ’’.
Tattha katamo dukkhanirodho? 
Taṇhāya pahānaṃ – 
ayaṃ vuccati ‘‘dukkhanirodho’’.
Tattha katamā dukkhanirodhagāminī paṭipadā? 
Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā, vivicceva kāmehi …pe… 
paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye pañcaṅgiko maggo hoti – 
sammādiṭṭhi, sammāsaṅkappo, sammāvāyāmo, sammāsati, sammāsamādhi.
Tattha katamā sammādiṭṭhi? 
Yā paññā pajānanā …pe… 
amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ – 
ayaṃ vuccati ‘‘sammādiṭṭhi’’.
Tattha katamo sammāsaṅkappo? 
Yo takko vitakko …pe… 
sammāsaṅkappo maggaṅgaṃ maggapariyāpannaṃ – 
ayaṃ vuccati ‘‘sammāsaṅkappo’’.
Tattha katamo sammāvāyāmo? 
Yo cetasiko vīriyārambho …pe… 
sammāvāyāmo vīriyasambojjhaṅgo maggaṅgaṃ maggapariyāpannaṃ – 
ayaṃ vuccati ‘‘sammāvāyāmo’’.
Tattha katamā sammāsati? 
Yā sati anussati …pe… 
sammāsati satisambojjhaṅgo maggaṅgaṃ maggapariyāpannaṃ – 
ayaṃ vuccati ‘‘sammāsati’’.
Tattha katamo sammāsamādhi? 
Yā cittassa ṭhiti …pe… 
sammāsamādhi samādhisambojjhaṅgo maggaṅgaṃ maggapariyāpannaṃ – 
ayaṃ vuccati ‘‘sammāsamādhi’’. 
Ayaṃ vuccati ‘‘dukkhanirodhagāminī paṭipadā’’. 
Avasesā dhammā dukkhanirodhagāminiyā paṭipadāya sampayuttā.
