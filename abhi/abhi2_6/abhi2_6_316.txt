316. Tattha katamo saṅkhāro? 
Yā cetanā sañcetanā sañcetayitattaṃ – 
ayaṃ vuccati ‘‘saṅkhāro’’.
Tattha katamaṃ saṅkhārapaccayā viññāṇaṃ? 
Yaṃ cittaṃ mano mānasaṃ …pe… 
tajjāmanoviññāṇadhātu – 
idaṃ vuccati ‘‘saṅkhārapaccayā viññāṇaṃ’’ …pe… 
ayaṃ vuccati ‘‘chaṭṭhāyatanapaccayā phasso’’.
Tattha katamā phassapaccayā vedanā? 
Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā – 
ayaṃ vuccati ‘‘phassapaccayā vedanā’’.
Tattha katamo vedanāpaccayā adhimokkho? 
Yo cittassa adhimokkho adhimuccanā tadadhimuttatā – 
ayaṃ vuccati ‘‘vedanāpaccayā adhimokkho’’.
Tattha katamo adhimokkhapaccayā bhavo? 
Ṭhapetvā adhimokkhaṃ, vedanākkhandho saññākkhandho saṅkhārakkhandho viññāṇakkhandho – 
ayaṃ vuccati ‘‘adhimokkhapaccayā bhavo’’ …pe… 
tena vuccati ‘‘evametassa kevalassa dukkhakkhandhassa samudayo hotī’’ti.
