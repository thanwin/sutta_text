305. Tattha katame kusalamūlā? 
Alobho, adoso, amoho.
Tattha katamo alobho …pe… 
adoso …pe… 
amoho? 
Yā paññā pajānanā …pe… 
amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ – 
ayaṃ vuccati ‘‘amoho’’. 
Ime vuccanti ‘‘kusalamūlā’’.
Tattha katamo kusalamūlapaccayā saṅkhāro? 
Yā cetanā sañcetanā sañcetayitattaṃ – 
ayaṃ vuccati ‘‘kusalamūlapaccayā saṅkhāro’’ …pe… 
ayaṃ vuccati ‘‘chaṭṭhāyatanapaccayā phasso’’.
Tattha katamā phassapaccayā vedanā? 
Yaṃ cetasikaṃ sātaṃ cetasikaṃ sukhaṃ cetosamphassajaṃ sātaṃ sukhaṃ vedayitaṃ cetosamphassajā sātā sukhā vedanā – 
ayaṃ vuccati ‘‘phassapaccayā vedanā’’.
Tattha katamo vedanāpaccayā pasādo? 
Yā saddhā saddahanā okappanā abhippasādo – 
ayaṃ vuccati ‘‘vedanāpaccayā pasādo’’.
Tattha katamo pasādapaccayā adhimokkho? 
Yo cittassa adhimokkho adhimuccanā tadadhimuttatā – 
ayaṃ vuccati ‘‘pasādapaccayā adhimokkho’’.
Tattha katamo adhimokkhapaccayā bhavo? 
Ṭhapetvā adhimokkhaṃ, vedanākkhandho saññākkhandho saṅkhārakkhandho viññāṇakkhandho – 
ayaṃ vuccati ‘‘adhimokkhapaccayā bhavo’’ …pe… 
ayaṃ vuccati ‘‘jātipaccayā jarāmaraṇaṃ’’.
Evametesaṃ dhammānaṃ samudayo hotīti. 
Evametesaṃ dhammānaṃ saṅgati hoti, samāgamo hoti, samodhānaṃ hoti, pātubhāvo hoti. 
Tena vuccati ‘‘evametesaṃ dhammānaṃ samudayo hotī’’ti.
Kusalaniddeso.
