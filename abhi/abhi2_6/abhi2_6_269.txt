269. Tattha katamā avijjā? 
Yaṃ aññāṇaṃ adassanaṃ …pe… 
avijjālaṅgī moho akusalamūlaṃ – 
ayaṃ vuccati ‘‘avijjā’’.
Tattha katamo avijjāpaccayā saṅkhāro avijjāsampayutto? 
Yā cetanā sañcetanā sañcetayitattaṃ – 
ayaṃ vuccati ‘‘avijjāpaccayā saṅkhāro avijjāsampayutto’’.
Tattha katamaṃ saṅkhārapaccayā viññāṇaṃ saṅkhārasampayuttaṃ? 
Yaṃ cittaṃ mano mānasaṃ …pe… 
tajjāmanoviññāṇadhātu – 
idaṃ vuccati ‘‘saṅkhārapaccayā viññāṇaṃ saṅkhārasampayuttaṃ’’.
Tattha katamaṃ viññāṇapaccayā nāmarūpaṃ viññāṇasampayuttaṃ nāmaṃ? 
Atthi nāmaṃ, atthi rūpaṃ. 
Tattha katamaṃ nāmaṃ? 
Vedanākkhandho, saññākkhandho, saṅkhārakkhandho – 
idaṃ vuccati ‘‘nāmaṃ’’. 
Tattha katamaṃ rūpaṃ? 
Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṃ vā panaññampi atthi rūpaṃ cittajaṃ cittahetukaṃ cittasamuṭṭhānaṃ – 
idaṃ vuccati ‘‘rūpaṃ’’. 
Iti idañca nāmaṃ, idañca rūpaṃ. 
Idaṃ vuccati ‘‘viññāṇapaccayā nāmarūpaṃ viññāṇasampayuttaṃ nāmaṃ’’.
Nāmarūpapaccayā chaṭṭhāyatanaṃ nāmasampayuttanti. 
Atthi nāmaṃ, atthi rūpaṃ. 
Tattha katamaṃ nāmaṃ? 
Vedanākkhandho, saññākkhandho, saṅkhārakkhandho – 
idaṃ vuccati ‘‘nāmaṃ’’. 
Tattha katamaṃ rūpaṃ? 
Yaṃ rūpaṃ nissāya manoviññāṇadhātu vattati – 
idaṃ vuccati ‘‘rūpaṃ’’. 
Iti idañca nāmaṃ, idañca rūpaṃ. 
Idaṃ vuccati ‘‘nāmarūpaṃ’’.
Tattha katamaṃ nāmarūpapaccayā chaṭṭhāyatanaṃ nāmasampayuttaṃ? 
Yaṃ cittaṃ mano mānasaṃ …pe… 
tajjāmanoviññāṇadhātu – 
idaṃ vuccati ‘‘nāmarūpapaccayā chaṭṭhāyatanaṃ nāmasampayuttaṃ’’.
Tattha katamo chaṭṭhāyatanapaccayā phasso chaṭṭhāyatanasampayutto? 
Yo phasso phusanā samphusanā samphusitattaṃ – 
ayaṃ vuccati ‘‘chaṭṭhāyatanapaccayā phasso chaṭṭhāyatanasampayutto’’ …pe… 
tena vuccati ‘‘evametassa kevalassa dukkhakkhandhassa samudayo hotī’’ti.
