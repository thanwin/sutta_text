(32. Ka) uddhaccaṃ
933. Tattha katamaṃ uddhaccaṃ? 
Yaṃ cittassa uddhaccaṃ avūpasamo cetaso vikkhepo bhavantattaṃ cittassa – 
idaṃ vuccati ‘‘uddhaccaṃ’’.
(Kha) asaṃvaro
Tattha katamo asaṃvaro? 
Idhekacco cakkhunā rūpaṃ disvā nimittaggāhī hoti anubyañjanaggāhī. 
Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati. 
Sotena saddaṃ sutvā …pe… 
ghānena gandhaṃ ghāyitvā …pe… 
jivhāya rasaṃ sāyitvā …pe… 
kāyena phoṭṭhabbaṃ phusitvā …pe… 
manasā dhammaṃ viññāya nimittaggāhī hoti anubyañjanaggāhī. 
Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati manindriyaṃ, manindriye na saṃvaraṃ āpajjati – 
ayaṃ vuccati ‘‘asaṃvaro’’.
(Ga) dussīlyaṃ
Tattha katamaṃ dussīlyaṃ? 
Kāyiko vītikkamo, vācasiko vītikkamo, kāyikavācasiko vītikkamo – 
idaṃ vuccati ‘‘dussīlyaṃ’’.
