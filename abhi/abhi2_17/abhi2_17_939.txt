(6) Cattāro taṇhuppādā
939. Tattha katame cattāro taṇhuppādā? 
Cīvarahetu vā bhikkhuno taṇhā uppajjamānā uppajjati, piṇḍapātahetu vā bhikkhuno taṇhā uppajjamānā uppajjati, senāsanahetu vā bhikkhuno taṇhā uppajjamānā uppajjati, itibhavābhavahetu vā bhikkhuno taṇhā uppajjamānā uppajjati – 
ime cattāro taṇhuppādā.
(7) Cattāri agatigamanāni
Tattha katamāni cattāri agatigamanāni? 
Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati. 
Yā evarūpā agati agatigamanaṃ chandagamanaṃ vaggagamanaṃ vārigamanaṃ – 
imāni cattāri agatigamanāni.
(8) Cattāro vipariyāsā
Tattha katame cattāro vipariyāsā? 
Anicce ‘‘nicca’’nti saññāvipariyāso cittavipariyāso diṭṭhivipariyāso, dukkhe ‘‘sukha’’nti saññāvipariyāso cittavipariyāso diṭṭhivipariyāso, anattani ‘‘attā’’ti saññāvipariyāso cittavipariyāso diṭṭhivipariyāso, asubhe ‘‘subha’’nti saññāvipariyāso cittavipariyāso diṭṭhivipariyāso – 
ime cattāro vipariyāsā.
(9) Cattāro anariyavohārā
Tattha katame cattāro anariyavohārā? 
Adiṭṭhe diṭṭhavāditā, assute sutavāditā, amute mutavāditā, aviññāte viññātavāditā – 
ime cattāro anariyavohārā.
(10) Aparepi cattāro anariyavohārā
Tattha katame aparepi cattāro anariyavohārā? 
Diṭṭhe adiṭṭhavāditā, sute assutavāditā, mute amutavāditā, viññāte aviññātavāditā – 
ime cattāro anariyavohārā.
(11) Cattāri duccaritāni
Tattha katamāni cattāri duccaritāni? 
Pāṇātipāto, adinnādānaṃ, kāmesumicchācāro, musāvādo – 
imāni cattāri duccaritāni.
(12) Aparānipi cattāri duccaritāni
Tattha katamāni aparānipi cattāri duccaritāni? 
Musāvādo, pisuṇā vācā, pharusā vācā, samphappalāpo – 
imāni cattāri duccaritāni.
(13) Cattāri bhayāni
Tattha katamāni cattāri bhayāni? 
Jātibhayaṃ, jarābhayaṃ, byādhibhayaṃ, maraṇabhayaṃ – 
imāni cattāri bhayāni.
(14) Aparānipi cattāri bhayāni
Tattha katamāni aparānipi cattāri bhayāni? 
Rājabhayaṃ, corabhayaṃ, aggibhayaṃ, udakabhayaṃ – 
imāni cattāri bhayāni.
Tattha katamāni aparānipi cattāri bhayāni? 
Ūmibhayaṃ, kumbhīlabhayaṃ , āvaṭṭabhayaṃ, susukābhayaṃ – 
imāni cattāri bhayāni.
Tattha katamāni aparānipi cattāri bhayāni? 
Attānuvādabhayaṃ, parānuvādabhayaṃ, daṇḍabhayaṃ, duggatibhayaṃ – 
imāni cattāri bhayāni.
(15) Catasso diṭṭhiyo
Tattha katamā catasso diṭṭhiyo? 
‘‘Sayaṅkataṃ sukhadukkha’’nti saccato thetato diṭṭhi uppajjati, ‘‘paraṅkataṃ sukhadukkha’’nti saccato thetato diṭṭhi uppajjati, ‘‘sayaṅkatañca paraṅkatañca sukhadukkha’’nti saccato thetato diṭṭhi uppajjati, ‘‘asayaṅkāraṃ aparaṅkāraṃ adhiccasamuppannaṃ sukhadukkha’’nti saccato thetato diṭṭhi uppajjati – 
imā catasso diṭṭhiyo.
Catukkaṃ.
