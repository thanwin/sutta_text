(13) Tīṇi bhayāni
921. Tattha katamāni tīṇi bhayāni? 
Jātibhayaṃ, jarābhayaṃ, maraṇabhayaṃ.
(Ka) tattha katamaṃ jātibhayaṃ? 
Jātiṃ paṭicca bhayaṃ bhayānakaṃ chambhitattaṃ lomahaṃso cetaso utrāso – 
idaṃ vuccati ‘‘jātibhayaṃ’’.
(Kha) tattha katamaṃ jarābhayaṃ? 
Jaraṃ paṭicca bhayaṃ bhayānakaṃ chambhitattaṃ lomahaṃso cetaso utrāso – 
idaṃ vuccati ‘‘jarābhayaṃ’’.
(Ga) tattha katamaṃ maraṇabhayaṃ? 
Maraṇaṃ paṭicca bhayaṃ bhayānakaṃ chambhitattaṃ lomahaṃso cetaso utrāso – 
idaṃ vuccati ‘‘maraṇabhayaṃ’’. 
Imāni tīṇi bhayāni.
