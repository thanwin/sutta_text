(30. Ka) anādariyaṃ
931. Tattha katamaṃ anādariyaṃ? 
Yaṃ anādariyaṃ anādaratā agāravatā appatissavatā anaddā anaddāyanā anaddāyitattaṃ asīlyaṃ acittīkāro – 
idaṃ vuccati ‘‘anādariyaṃ’’.
(Kha) dovacassatā
Tattha katamā dovacassatā? 
Sahadhammike vuccamāne dovacassāyaṃ dovacassiyaṃ dovacassatā vippaṭikulaggāhitā vipaccanīkasātatā anādariyaṃ anādaratā agāravatā appatissavatā – 
ayaṃ vuccati ‘‘dovacassatā’’.
(Ga) pāpamittatā
Tattha katamā pāpamittatā? 
Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā paṭisevanā bhajanā sambhajanā bhatti sambhatti taṃsampavaṅkatā – 
ayaṃ vuccati ‘‘pāpamittatā’’.
