(7) Aṭṭha asaññīvādā
958. Tattha katame aṭṭha asaññīvādā? 
‘‘Rūpī attā hoti arogo paraṃ maraṇā’’ti – 
asaññīti naṃ paññapenti; 
arūpī attā …pe… 
rūpī ca arūpī ca …pe… 
nevarūpīnārūpī …pe… 
‘‘antavā attā hoti arogo paraṃ maraṇā’’ti – 
asaññīti naṃ paññapenti; 
‘‘anantavā attā hoti arogo paraṃ maraṇā’’ti – 
asaññīti naṃ paññapenti; 
‘‘antavā ca anantavā ca attā hoti arogo paraṃ maraṇā’’ti – 
asaññīti naṃ paññapenti; 
‘‘nevantavā nānantavā attā hoti arogo paraṃ maraṇā’’ti – 
asaññīti naṃ paññapenti. 
Ime aṭṭha asaññīvādā.
