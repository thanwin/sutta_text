(11) Dovacassatā ca pāpamittatā ca
901. (Ka) tattha katamā dovacassatā? 
Sahadhammike vuccamāne dovacassāyaṃ dovacassiyaṃ dovacassatā vippaṭikulaggāhitā vipaccanīkasātatā anādariyaṃ anādaratā agāravatā appatissavatā – 
ayaṃ vuccati ‘‘dovacassatā’’.
(Kha) tattha katamā pāpamittatā? 
Ye te puggalā assaddhā dussīlā appassutā maccharino duppaññā, yā tesaṃ sevanā nisevanā saṃsevanā bhajanā sambhajanā bhatti sambhatti sampavaṅkatā – 
ayaṃ vuccati ‘‘pāpamittatā’’.
