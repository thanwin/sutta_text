(2) Tayo akusalavitakkā
910. Tattha katame tayo akusalavitakkā? 
Kāmavitakko, byāpādavitakko, vihiṃsāvitakko.
(Ka) tattha katamo kāmavitakko? 
Kāmapaṭisaṃyutto takko vitakko micchāsaṅkappo – 
ayaṃ vuccati ‘‘kāmavitakko’’.
(Kha) tattha katamo byāpādavitakko? 
Byāpādapaṭisaṃyutto takko vitakko micchāsaṅkappo – 
ayaṃ vuccati ‘‘byāpādavitakko’’.
(Ga) tattha katamo vihiṃsāvitakko? 
Vihiṃsāpaṭisaṃyutto takko vitakko micchāsaṅkappo – 
ayaṃ vuccati ‘‘vihiṃsāvitakko’’. 
Ime tayo akusalavitakkā.
