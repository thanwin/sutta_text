(15) Pañca diṭṭhadhammanibbānavādā
943. Tattha katame pañca diṭṭhadhammanibbānavādā?
(Ka) idhekacco samaṇo vā brāhmaṇo vā evaṃvādī hoti evaṃdiṭṭhi – 
‘‘yato kho, bho , ayaṃ attā pañcahi kāmaguṇehi samappito samaṅgībhūto paricāreti, ettāvatā kho, bho, ayaṃ attā paramadiṭṭhadhammanibbānappatto hotī’’ti. 
Ittheke sato sattassa paramadiṭṭhadhammanibbānaṃ paññapenti.
(Kha) tamañño evamāha – 
‘‘atthi kho, bho, eso attā yaṃ tvaṃ vadesi neso natthīti vadāmi. 
No ca kho, bho, ayaṃ attā ettāvatā paramadiṭṭhadhammanibbānappatto hoti. 
Taṃ kissa hetu? 
Kāmā hi, bho, aniccā dukkhā vipariṇāmadhammā. 
Tesaṃ vipariṇāmaññathābhāvā uppajjanti sokaparidevadukkhadomanassupāyāsā. 
Yato kho, bho, ayaṃ attā vivicceva kāmehi …pe… 
paṭhamaṃ jhānaṃ upasampajja viharati, ettāvatā kho, bho, ayaṃ attā paramadiṭṭhadhammanibbānappatto hotī’’ti. 
Ittheke sato sattassa paramadiṭṭhadhammanibbānaṃ paññapenti.
(Ga) tamañño evamāha – 
‘‘atthi kho, bho, eso attā yaṃ tvaṃ vadesi. 
Neso natthīti vadāmi. 
No ca kho, bho, ayaṃ attā ettāvatā paramadiṭṭhadhammanibbānappatto hoti. 
Taṃ kissa hetu? 
Yadeva tattha vitakkitaṃ vicāritaṃ etena etaṃ oḷārikaṃ akkhāyati. 
Yato kho, bho, ayaṃ attā vitakkavicārānaṃ vūpasamā …pe… 
dutiyaṃ jhānaṃ upasampajja viharati, ettāvatā kho, bho, ayaṃ attā paramadiṭṭhadhammanibbānappatto hotī’’ti. 
Ittheke sato sattassa paramadiṭṭhadhammanibbānaṃ paññapenti.
(Gha) tamañño evamāha – 
‘‘atthi kho, bho, eso attā yaṃ tvaṃ vadesi. 
Neso natthīti vadāmi. 
No ca kho, bho, ayaṃ attā ettāvatā paramadiṭṭhadhammanibbānappatto hoti. 
Taṃ kissa hetu? 
Yadeva tattha pītigataṃ cetaso uppilāvitaṃ, etena etaṃ oḷārikaṃ akkhāyati. 
Yato kho, bho, ayaṃ attā pītiyā ca virāgā …pe… 
tatiyaṃ jhānaṃ upasampajja viharati, ettāvatā kho, bho, ayaṃ attā paramadiṭṭhadhammanibbānappatto hotī’’ti. 
Ittheke sato sattassa paramadiṭṭhadhammanibbānaṃ paññapenti.
(Ṅa) tamañño evamāha – 
‘‘atthi kho, bho, eso attā yaṃ tvaṃ vadesi. 
Neso natthīti vadāmi. 
No ca kho, bho, ayaṃ attā ettāvatā paramadiṭṭhadhammanibbānappatto hoti. 
Taṃ kissa hetu? 
Yadeva tattha sukhapīti cetaso ābhogo, etena etaṃ oḷārikaṃ akkhāyati. 
Yato kho, bho, ayaṃ attā sukhassa ca pahānā …pe… 
catutthaṃ jhānaṃ upasampajja viharati, ettāvatā kho, bho, ayaṃ attā paramadiṭṭhadhammanibbānappatto hotī’’ti. 
Ittheke sato sattassa paramadiṭṭhadhammanibbānaṃ paññapenti. 
Ime pañca diṭṭhadhammanibbānavādā.
Pañcakaṃ.
