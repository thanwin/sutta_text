(3) Tisso akusalasaññā
911. Tattha katamā tisso akusalasaññā? 
Kāmasaññā, byāpādasaññā, vihiṃsāsaññā.
(Ka) tattha katamā kāmasaññā? 
Kāmapaṭisaṃyuttā saññā sañjānanā sañjānitattaṃ – 
ayaṃ vuccati ‘‘kāmasaññā’’.
(Kha) tattha katamā byāpādasaññā? 
Byāpādapaṭisaṃyuttā saññā sañjānanā sañjānitattaṃ – 
ayaṃ vuccati ‘‘byāpādasaññā’’.
(Ga) tattha katamā vihiṃsāsaññā? 
Vihiṃsāpaṭisaṃyuttā saññā sañjānanā sañjānitattaṃ – 
ayaṃ vuccati ‘‘vihiṃsāsaññā’’. 
Imā tisso akusalasaññā.
