(6) Aṭṭha purisadosā
957. Tattha katame aṭṭha purisadosā? 
(Ka) idha bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno 
‘‘na sarāmi na sarāmī’’ti assatiyāva nibbeṭheti. 
Ayaṃ paṭhamo purisadoso.
(Kha) puna caparaṃ bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno codakaṃyeva paṭippharati – 
‘‘kiṃ nu kho tuyhaṃ bālassa abyattassa bhaṇitena! 
Tvampi nāma maṃ bhaṇitabbaṃ maññasī’’ti! 
Ayaṃ dutiyo purisadoso.
(Ga) puna caparaṃ bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno codakaṃyeva paccāropeti – 
‘‘tvampi khosi itthannāmaṃ āpattiṃ āpanno. 
Tvaṃ tāva paṭhamaṃ paṭikarohī’’ti. 
Ayaṃ tatiyo purisadoso.
(Gha) puna caparaṃ bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno aññenāññaṃ paṭicarati, bahiddhā kathaṃ apanāmeti, kopañca dosañca appaccayañca pātukaroti. 
Ayaṃ catuttho purisadoso.
(Ṅa) puna caparaṃ bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno saṅghamajjhe bāhāvikkhepakaṃ bhaṇati. 
Ayaṃ pañcamo purisadoso.
(Ca) puna caparaṃ bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno anādiyitvā saṅghaṃ, anādiyitvā codakaṃ, sāpattikova yenakāmaṃ pakkamati. 
Ayaṃ chaṭṭho purisadoso.
(Cha) puna caparaṃ bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno ‘‘nevāhaṃ āpannomhi, na panāhaṃ anāpannomhī’’ti tuṇhībhūto saṅghaṃ viheseti. 
Ayaṃ sattamo purisadoso.
(Ja) puna caparaṃ bhikkhū bhikkhuṃ āpattiyā codenti. 
So bhikkhu bhikkhūhi āpattiyā codiyamāno evamāha – 
‘‘kiṃ nu kho tumhe āyasmanto atibāḷhaṃ mayi byāvaṭā. Idānāhaṃ sikkhaṃ paccakkhāya hīnāyāvattissāmī’’ti. 
So sikkhaṃ paccakkhāya hīnāyāvattitvā evamāha – 
‘‘idāni kho tumhe āyasmanto attamanā hothā’’ti. 
Ayaṃ aṭṭhamo purisadoso. 
Ime aṭṭha purisadosā.
