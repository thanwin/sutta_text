4. Catukkaniddeso
(1) Cattāro āsavā
937. Tattha katame cattāro āsavā? 
Kāmāsavo, bhavāsavo, diṭṭhāsavo, avijjāsavo.
(Ka) kāmāsavo
Tattha katamo kāmāsavo? 
Yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṃ – 
ayaṃ vuccati ‘‘kāmāsavo’’.
(Kha) bhavāsavo
Tattha katamo bhavāsavo? 
Yo bhavesu bhavacchando …pe… 
bhavajjhosānaṃ – 
ayaṃ vuccati ‘‘bhavāsavo’’.
(Ga) diṭṭhāsavo
Tattha katamo diṭṭhāsavo? 
‘‘Sassato loko’’ti vā, ‘‘asassato loko’’ti vā, ‘‘antavā loko’’ti vā, ‘‘anantavā loko’’ti vā, ‘‘taṃ jīvaṃ taṃ sarīra’’nti vā, ‘‘aññaṃ jīvaṃ aññaṃ sarīra’’nti vā, ‘‘hoti tathāgato paraṃ maraṇā’’ti vā, ‘‘na hoti tathāgato paraṃ maraṇā’’ti vā, ‘‘hoti ca na ca hoti tathāgato paraṃ maraṇā’’ti vā, ‘‘neva hoti na na hoti tathāgato paraṃ maraṇā’’ti vā. 
Yā evarūpā diṭṭhi diṭṭhigataṃ …pe… 
vipariyāsaggāho – 
ayaṃ vuccati ‘‘diṭṭhāsavo’’. 
Sabbāpi micchādiṭṭhi diṭṭhāsavo.
(Gha) avijjāsavo
Tattha katamo avijjāsavo? 
Dukkhe aññāṇaṃ, dukkhasamudaye aññāṇaṃ , dukkhanirodhe aññāṇaṃ, dukkhanirodhagāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatā paṭiccasamuppannesu dhammesu aññāṇaṃ. 
Yaṃ evarūpaṃ aññāṇaṃ adassanaṃ …pe… 
avijjālaṅgī moho akusalamūlaṃ – 
ayaṃ vuccati ‘‘avijjāsavo’’. 
Ime cattāro āsavā.
