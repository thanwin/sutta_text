801. (9) Tattha katamā catasso paṭipadā? 
Dukkhapaṭipadā dandhābhiññā paññā, dukkhapaṭipadā khippābhiññā paññā, sukhapaṭipadā dandhābhiññā paññā, sukhapaṭipadā khippābhiññā paññā.
(Ka) tattha katamā dukkhapaṭipadā dandhābhiññā paññā? 
Kicchena kasirena samādhiṃ uppādentassa dandhaṃ taṇṭhānaṃ abhijānantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘dukkhapaṭipadā dandhābhiññā paññā’’.
(Kha) tattha katamā dukkhapaṭipadā khippābhiññā paññā? 
Kicchena kasirena samādhiṃ uppādentassa khippaṃ taṇṭhānaṃ abhijānantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘dukkhapaṭipadā khippābhiññā paññā’’.
(Ga) tattha katamā sukhapaṭipadā dandhābhiññā paññā? 
Akicchena akasirena samādhiṃ uppādentassa dandhaṃ taṇṭhānaṃ abhijānantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘sukhapaṭipadā dandhābhiññā paññā’’.
(Gha) tattha katamā sukhapaṭipadā khippābhiññā paññā? 
Akicchena akasirena samādhiṃ uppādentassa khippaṃ taṇṭhānaṃ abhijānantassa yā uppajjati paññā pajānanā …pe… 
amoho dhammavicayo sammādiṭṭhi – 
ayaṃ vuccati ‘‘sukhapaṭipadā khippābhiññā paññā’’. 
Imā catasso paṭipadā.
