771. (4. Ka) tattha katamaṃ āyakosallaṃ? 
‘‘Ime dhamme manasikaroto anuppannā ceva akusalā dhammā na uppajjanti, uppannā ca akusalā dhammā pahīyanti. 
Ime vā panime dhamme manasikaroto anuppannā ceva kusalā dhammā uppajjanti, uppannā ca kusalā dhammā bhiyyobhāvāya vepullāya bhāvanāya pāripūriyā saṃvattantī’’ti – 
yā tattha paññā pajānanā …pe… 
amoho dhammavicayo sammādiṭṭhi – 
idaṃ vuccati ‘‘āyakosallaṃ’’.
(Kha) tattha katamaṃ apāyakosallaṃ? 
‘‘Ime dhamme manasikaroto anuppannā ceva kusalā dhammā na uppajjanti, uppannā ca kusalā dhammā nirujjhanti. 
Ime vā panime dhamme manasikaroto anuppannā ceva akusalā dhammā uppajjanti, uppannā ca akusalā dhammā bhiyyobhāvāya vepullāya saṃvattantī’’ti – 
yā tattha paññā pajānanā …pe… 
amoho dhammavicayo sammādiṭṭhi – 
idaṃ vuccati ‘‘apāyakosallaṃ’’.
(Ga) sabbāpi tatrupāyā paññā upāyakosallaṃ.
