357. ‘‘Tena hi, aggivessana, taññevettha paṭipucchissāmi, yathā te khameyya tathā naṃ byākareyyāsi. 
Taṃ kiṃ maññasi , aggivessana, vatteyya rañño khattiyassa muddhāvasittassa sakasmiṃ vijite vaso – 
ghātetāyaṃ vā ghātetuṃ, jāpetāyaṃ vā jāpetuṃ, pabbājetāyaṃ vā pabbājetuṃ, seyyathāpi rañño pasenadissa kosalassa, seyyathāpi vā pana rañño māgadhassa ajātasattussa vedehiputtassā’’ti? 
‘‘Vatteyya, bho gotama, rañño khattiyassa muddhāvasittassa sakasmiṃ vijite vaso – 
ghātetāyaṃ vā ghātetuṃ, jāpetāyaṃ vā jāpetuṃ, pabbājetāyaṃ vā pabbājetuṃ, seyyathāpi rañño pasenadissa kosalassa, seyyathāpi vā pana rañño māgadhassa ajātasattussa vedehiputtassa. 
Imesampi hi, bho gotama, saṅghānaṃ gaṇānaṃ – 
seyyathidaṃ, vajjīnaṃ mallānaṃ – 
vattati sakasmiṃ vijite vaso – 
ghātetāyaṃ vā ghātetuṃ, jāpetāyaṃ vā jāpetuṃ, pabbājetāyaṃ vā pabbājetuṃ. 
Kiṃ pana rañño khattiyassa muddhāvasittassa, seyyathāpi rañño pasenadissa kosalassa , seyyathāpi vā pana rañño māgadhassa ajātasattussa vedehiputtassa? 
Vatteyya, bho gotama, vattituñca marahatī’’ti.
‘‘Taṃ kiṃ maññasi, aggivessana, yaṃ tvaṃ evaṃ vadesi – 
‘rūpaṃ me attā’ti, vattati te tasmiṃ rūpe vaso – 
evaṃ me rūpaṃ hotu, evaṃ me rūpaṃ mā ahosī’’ti? 
Evaṃ vutte, saccako nigaṇṭhaputto tuṇhī ahosi. 
Dutiyampi kho bhagavā saccakaṃ nigaṇṭhaputtaṃ etadavoca – 
‘‘taṃ kiṃ maññasi, aggivessana, yaṃ tvaṃ evaṃ vadesi – 
‘rūpaṃ me attā’ti, vattati te tasmiṃ rūpe vaso – 
evaṃ me rūpaṃ hotu, evaṃ me rūpaṃ mā ahosī’’ti? 
Dutiyampi kho saccako nigaṇṭhaputto tuṇhī ahosi. 
Atha kho bhagavā saccakaṃ nigaṇṭhaputtaṃ etadavoca – 
‘‘byākarohi dāni, aggivessana, na dāni te tuṇhībhāvassa kālo. 
Yo koci, aggivessana tathāgatena yāvatatiyaṃ sahadhammikaṃ pañhaṃ puṭṭho na byākaroti, etthevassa sattadhā muddhā phalatī’’ti.
Tena kho pana samayena vajirapāṇi yakkho āyasaṃ vajiraṃ ādāya ādittaṃ sampajjalitaṃ sajotibhūtaṃ saccakassa nigaṇṭhaputtassa uparivehāsaṃ ṭhito hoti – 
‘sacāyaṃ saccako nigaṇṭhaputto bhagavatā yāvatatiyaṃ sahadhammikaṃ pañhaṃ puṭṭho na byākarissati etthevassa sattadhā muddhaṃ phālessāmī’ti. 
Taṃ kho pana vajirapāṇiṃ yakkhaṃ bhagavā ceva passati saccako ca nigaṇṭhaputto. 
Atha kho saccako nigaṇṭhaputto bhīto saṃviggo lomahaṭṭhajāto bhagavantaṃyeva tāṇaṃ gavesī bhagavantaṃyeva leṇaṃ gavesī bhagavantaṃyeva saraṇaṃ gavesī bhagavantaṃ etadavoca – 
‘‘pucchatu maṃ bhavaṃ gotamo, byākarissāmī’’ti.
