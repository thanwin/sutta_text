390. Assosi kho brahmāyu brāhmaṇo – 
‘‘samaṇo khalu, bho, gotamo sakyaputto sakyakulā pabbajito mithilaṃ anuppatto, mithilāyaṃ viharati maghadevambavane’’ti. 
Atha kho brahmāyu brāhmaṇo sambahulehi sāvakehi saddhiṃ yena maghadevambavanaṃ tenupasaṅkami. 
Atha kho brahmāyuno brāhmaṇassa avidūre ambavanassa etadahosi – 
‘‘na kho metaṃ patirūpaṃ yohaṃ pubbe appaṭisaṃvidito samaṇaṃ gotamaṃ dassanāya upasaṅkameyya’’nti. 
Atha kho brahmāyu brāhmaṇo aññataraṃ māṇavakaṃ āmantesi – 
‘‘ehi tvaṃ, māṇavaka, yena samaṇo gotamo tenupasaṅkama; upasaṅkamitvā mama vacanena samaṇaṃ gotamaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ puccha – 
‘brahmāyu, bho gotama, brāhmaṇo bhavantaṃ gotamaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchatī’ti. 
Evañca vadehi – 
‘brahmāyu, bho gotama, brāhmaṇo jiṇṇo vuḍḍho mahallako addhagato vayoanuppatto, vīsavassasatiko jātiyā, tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ, padako, veyyākaraṇo, lokāyatamahāpurisalakkhaṇesu anavayo. 
Yāvatā, bho, brāhmaṇagahapatikā mithilāyaṃ paṭivasanti, brahmāyu tesaṃ brāhmaṇo aggamakkhāyati – 
yadidaṃ bhogehi; 
brahmāyu tesaṃ brāhmaṇo aggamakkhāyati – 
yadidaṃ mantehi; 
brahmāyu tesaṃ brāhmaṇo aggamakkhāyati – 
yadidaṃ āyunā ceva yasasā ca. 
So bhoto gotamassa dassanakāmo’’’ti.
‘‘Evaṃ , bho’’ti kho so māṇavako brahmāyussa brāhmaṇassa paṭissutvā yena bhagavā tenupasaṅkami; 
upasaṅkamitvā bhagavatā saddhiṃ sammodi. 
Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. 
Ekamantaṃ ṭhito kho so māṇavako bhagavantaṃ etadavoca – 
‘‘brahmāyu, bho gotama, brāhmaṇo bhavantaṃ gotamaṃ appābādhaṃ appātaṅkaṃ lahuṭṭhānaṃ balaṃ phāsuvihāraṃ pucchati; 
evañca vadeti – 
‘brahmāyu, bho gotama, brāhmaṇo jiṇṇo vuḍḍho mahallako addhagato vayoanuppatto, vīsavassasatiko jātiyā, tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ itihāsapañcamānaṃ, padako, veyyākaraṇo, lokāyatamahāpurisalakkhaṇesu anavayo. 
Yāvatā, bho, brāhmaṇagahapatikā mithilāyaṃ paṭivasanti, brahmāyu tesaṃ brāhmaṇo aggamakkhāyati – 
yadidaṃ bhogehi; 
brahmāyu tesaṃ brāhmaṇo aggamakkhāyati – 
yadidaṃ mantehi; 
brahmāyu tesaṃ brāhmaṇo aggamakkhāyati – 
yadidaṃ āyunā ceva yasasā ca. 
So bhoto gotamassa dassanakāmo’’’ti. 
‘‘Yassadāni, māṇava, brahmāyu brāhmaṇo kālaṃ maññatī’’ti. 
Atha kho so māṇavako yena brahmāyu brāhmaṇo tenupasaṅkami; 
upasaṅkamitvā brahmāyuṃ brāhmaṇaṃ etadavoca – 
‘‘katāvakāso khomhi bhavatā samaṇena gotamena. 
Yassadāni bhavaṃ kālaṃ maññatī’’ti.
