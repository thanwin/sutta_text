243. ‘‘Atthi kho, udāyi, aññe ca pañca dhammā yehi pañcahi dhammehi mamaṃ sāvakā sakkaronti garuṃ karonti mānenti pūjenti , sakkatvā garuṃ katvā upanissāya viharanti. 
Katame pañca? 
Idhudāyi, mamaṃ sāvakā adhisīle sambhāventi – 
‘sīlavā samaṇo gotamo paramena sīlakkhandhena samannāgato’ti. 
Yampudāyi , mamaṃ sāvakā adhisīle sambhāventi – 
‘sīlavā samaṇo gotamo paramena sīlakkhandhena samannāgato’ti, ayaṃ kho, udāyi , paṭhamo dhammo yena mamaṃ sāvakā sakkaronti garuṃ karonti mānenti pūjenti, sakkatvā garuṃ katvā upanissāya viharanti.
