466. Evaṃ vutte, subho māṇavo todeyyaputto bhagavatā andhaveṇūpamena vuccamāno kupito anattamano bhagavantaṃyeva khuṃsento bhagavantaṃyeva vambhento bhagavantaṃyeva vadamāno – 
‘samaṇo gotamo pāpito bhavissatī’ti bhagavantaṃ etadavoca – 
‘‘brāhmaṇo, bho gotama, pokkharasāti opamañño subhagavaniko evamāha – 
‘evameva panidhekacce samaṇabrāhmaṇā uttarimanussadhammā alamariyañāṇadassanavisesaṃ paṭijānanti. 
Tesamidaṃ bhāsitaṃ hassakaṃyeva sampajjati, nāmakaṃyeva sampajjati, rittakaṃyeva sampajjati, tucchakaṃyeva sampajjati. 
Kathañhi nāma manussabhūto uttarimanussadhammā alamariyañāṇadassanavisesaṃ ñassati vā dakkhati vā sacchi vā karissatīti – 
netaṃ ṭhānaṃ vijjatī’’’ti?
‘‘Kiṃ pana, māṇava, brāhmaṇo pokkharasāti opamañño subhagavaniko sabbesaṃyeva samaṇabrāhmaṇānaṃ cetasā ceto paricca pajānātī’’ti?
‘‘Sakāyapi hi, bho gotama, puṇṇikāya dāsiyā brāhmaṇo pokkharasāti opamañño subhagavaniko cetasā ceto paricca na pajānāti, kuto pana sabbesaṃyeva samaṇabrāhmaṇānaṃ cetasā ceto paricca pajānissatī’’ti?
‘‘Seyyathāpi, māṇava, jaccandho puriso na passeyya kaṇhasukkāni rūpāni, na passeyya nīlakāni rūpāni, na passeyya pītakāni rūpāni, na passeyya lohitakāni rūpāni, na passeyya mañjiṭṭhakāni rūpāni, na passeyya samavisamaṃ, na passeyya tārakarūpāni, na passeyya candimasūriye.
So evaṃ vadeyya – 
‘natthi kaṇhasukkāni rūpāni, natthi kaṇhasukkānaṃ rūpānaṃ dassāvī; 
natthi nīlakāni rūpāni, natthi nīlakānaṃ rūpānaṃ dassāvī; 
natthi pītakāni rūpāni, natthi pītakānaṃ rūpānaṃ dassāvī; 
natthi lohitakāni rūpāni, natthi lohitakānaṃ rūpānaṃ dassāvī; 
natthi mañjiṭṭhakāni rūpāni, natthi mañjiṭṭhakānaṃ rūpānaṃ dassāvī; 
natthi samavisamaṃ, natthi samavisamassa dassāvī; 
natthi tārakarūpāni, natthi tārakarūpānaṃ dassāvī; 
natthi candimasūriyā, natthi candimasūriyānaṃ dassāvī. 
Ahametaṃ na jānāmi, ahametaṃ na passāmi; 
tasmā taṃ natthī’ti. 
Sammā nu kho so, māṇava, vadamāno vadeyyā’’ti?
‘‘No hidaṃ, bho gotama. 
Atthi kaṇhasukkāni rūpāni, atthi kaṇhasukkānaṃ rūpānaṃ dassāvī; 
atthi nīlakāni rūpāni, atthi nīlakānaṃ rūpānaṃ dassāvī; 
atthi pītakāni rūpāni, atthi pītakānaṃ rūpānaṃ dassāvī; 
atthi lohitakāni rūpāni, atthi lohitakānaṃ rūpānaṃ dassāvī; 
atthi mañjiṭṭhakāni rūpāni, atthi mañjiṭṭhakānaṃ rūpānaṃ dassāvī; 
atthi samavisamaṃ, atthi samavisamassa dassāvī; 
atthi tārakarūpāni, atthi tārakarūpānaṃ dassāvī ; 
atthi candimasūriyā, atthi candimasūriyānaṃ dassāvī. 
‘Ahametaṃ na jānāmi, ahametaṃ na passāmi; 
tasmā taṃ natthī’ti; 
na hi so, bho gotama, sammā vadamāno vadeyyā’’ti.
‘‘Evameva kho, māṇava, brāhmaṇo pokkharasāti opamañño subhagavaniko andho acakkhuko. 
So vata uttarimanussadhammā alamariyañāṇadassanavisesaṃ ñassati vā dakkhati vā sacchi vā karissatīti – 
netaṃ ṭhānaṃ vijjati’’.
