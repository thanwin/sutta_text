325. ‘‘‘Ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti – 
iti kho panetaṃ vuttaṃ. 
Kiñcetaṃ paṭicca vuttaṃ? 
Ayameva ariyo aṭṭhaṅgiko maggo, seyyathidaṃ – 
sammādiṭṭhi , sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. 
‘Ete kho ubho ante anupagamma majjhimā paṭipadā tathāgatena abhisambuddhā, cakkhukaraṇī ñāṇakaraṇī upasamāya abhiññāya sambodhāya nibbānāya saṃvattatī’ti – 
iti yaṃ taṃ vuttaṃ, idametaṃ paṭicca vuttaṃ.
