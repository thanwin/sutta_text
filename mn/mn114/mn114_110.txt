110. ‘‘‘Kāyasamācāraṃpāhaṃ, bhikkhave, duvidhena vadāmi – 
sevitabbampi, asevitabbampi; 
tañca aññamaññaṃ kāyasamācāra’nti – 
iti kho panetaṃ vuttaṃ bhagavatā. 
Kiñcetaṃ paṭicca vuttaṃ? 
Yathārūpaṃ, bhante, kāyasamācāraṃ sevato akusalā dhammā abhivaḍḍhanti, kusalā dhammā parihāyanti, evarūpo kāyasamācāro na sevitabbo;
yathārūpañca kho, bhante, kāyasamācāraṃ sevato akusalā dhammā parihāyanti, kusalā dhammā abhivaḍḍhanti, evarūpo kāyasamācāro sevitabbo.
