373. ‘‘Katamañcāvuso, dukkhaṃ ariyasaccaṃ? 
Jātipi dukkhā, jarāpi dukkhā, maraṇampi dukkhaṃ, sokaparidevadukkhadomanassupāyāsāpi dukkhā, yampicchaṃ na labhati tampi dukkhaṃ;
saṃkhittena pañcupādānakkhandhā dukkhā.
‘‘Katamā cāvuso, jāti? 
Yā tesaṃ tesaṃ sattānaṃ tamhi tamhi sattanikāye jāti sañjāti okkanti abhinibbatti khandhānaṃ pātubhāvo āyatanānaṃ paṭilābho, ayaṃ vuccatāvuso – 
‘jāti’’’.
‘‘Katamā cāvuso, jarā? 
Yā tesaṃ tesaṃ sattānaṃ tamhi tamhi sattanikāye jarā jīraṇatā khaṇḍiccaṃ pāliccaṃ valittacatā āyuno saṃhāni indriyānaṃ paripāko, ayaṃ vuccatāvuso – 
‘jarā’’’.
‘‘Katamañcāvuso, maraṇaṃ? 
Yā tesaṃ tesaṃ sattānaṃ tamhā tamhā sattanikāyā cuti cavanatā bhedo antaradhānaṃ maccu maraṇaṃ kālaṃkiriyā khandhānaṃ bhedo kaḷevarassa nikkhepo jīvitindriyassupacchedo, idaṃ vuccatāvuso – 
‘maraṇaṃ’’’.
‘‘Katamo cāvuso, soko? 
Yo kho, āvuso, aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṃ antosoko antoparisoko, ayaṃ vuccatāvuso – 
‘soko’’’.
‘‘Katamo cāvuso, paridevo? 
Yo kho, āvuso, aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṃ paridevitattaṃ, ayaṃ vuccatāvuso – 
‘paridevo’’’.
‘‘Katamañcāvuso, dukkhaṃ? 
Yaṃ kho, āvuso, kāyikaṃ dukkhaṃ kāyikaṃ asātaṃ kāyasamphassajaṃ dukkhaṃ asātaṃ vedayitaṃ, idaṃ vuccatāvuso – 
‘dukkhaṃ’’’.
‘‘Katamañcāvuso, domanassaṃ? 
Yaṃ kho, āvuso, cetasikaṃ dukkhaṃ cetasikaṃ asātaṃ manosamphassajaṃ dukkhaṃ asātaṃ vedayitaṃ, idaṃ vuccatāvuso – 
‘domanassaṃ’’’.
‘‘Katamo cāvuso, upāyāso? 
Yo kho, āvuso, aññataraññatarena byasanena samannāgatassa aññataraññatarena dukkhadhammena phuṭṭhassa āyāso upāyāso āyāsitattaṃ upāyāsitattaṃ, ayaṃ vuccatāvuso – 
‘upāyāso’’’.
‘‘Katamañcāvuso, yampicchaṃ na labhati tampi dukkhaṃ? 
Jātidhammānaṃ, āvuso, sattānaṃ evaṃ icchā uppajjati – 
‘aho vata, mayaṃ na jātidhammā assāma; 
na ca, vata, no jāti āgaccheyyā’ti. 
Na kho panetaṃ icchāya pattabbaṃ. 
Idampi – 
‘yampicchaṃ na labhati tampi dukkhaṃ’. 
Jarādhammānaṃ, āvuso, sattānaṃ …pe… 
byādhidhammānaṃ, āvuso, sattānaṃ … 
maraṇadhammānaṃ, āvuso, sattānaṃ … 
sokaparidevadukkhadomanassupāyāsadhammānaṃ, āvuso, sattānaṃ evaṃ icchā uppajjati – 
‘aho vata, mayaṃ na sokaparidevadukkhadomanassupāyāsadhammā assāma ; 
na ca, vata, no sokaparidevadukkhadomanassupāyāsā āgaccheyyu’nti . 
Na kho panetaṃ icchāya pattabbaṃ. 
Idampi – 
‘yampicchaṃ na labhati tampi dukkhaṃ’’’.
‘‘Katame cāvuso, saṃkhittena pañcupādānakkhandhā dukkhā? 
Seyyathidaṃ – 
rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. 
Ime vuccantāvuso – 
‘saṃkhittena pañcupādānakkhandhā dukkhā’. 
Idaṃ vuccatāvuso – 
‘dukkhaṃ ariyasaccaṃ’’’.
