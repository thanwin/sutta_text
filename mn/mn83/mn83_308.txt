3. Maghadevasuttaṃ
308. Evaṃ me sutaṃ – 
ekaṃ samayaṃ bhagavā mithilāyaṃ viharati maghadevaambavane . 
Atha kho bhagavā aññatarasmiṃ padese sitaṃ pātvākāsi. 
Atha kho āyasmato ānandassa etadahosi – 
‘‘ko nu kho hetu, ko paccayo bhagavato sitassa pātukammāya? 
Na akāraṇena tathāgatā sitaṃ pātukarontī’’ti. 
Atha kho āyasmā ānando ekaṃsaṃ cīvaraṃ katvā yena bhagavā tenañjaliṃ paṇāmetvā bhagavantaṃ etadavoca – 
‘‘ko nu kho, bhante, hetu, ko paccayo bhagavato sitassa pātukammāya? 
Na akāraṇena tathāgatā sitaṃ pātukarontī’’ti. 
‘‘Bhūtapubbaṃ, ānanda, imissāyeva mithilāyaṃ rājā ahosi maghadevo nāma dhammiko dhammarājā dhamme ṭhito mahārājā; 
dhammaṃ carati brāhmaṇagahapatikesu negamesu ceva jānapadesu ca; 
uposathañca upavasati cātuddasiṃ pañcadasiṃ aṭṭhamiñca pakkhassa. 
Atha kho, ānanda, rājā maghadevo bahūnaṃ vassānaṃ bahūnaṃ vassasatānaṃ bahūnaṃ vassasahassānaṃ accayena kappakaṃ āmantesi – 
‘yadā me, samma kappaka, passeyyāsi sirasmiṃ palitāni jātāni, atha me āroceyyāsī’ti. 
‘Evaṃ, devā’ti kho, ānanda, kappako rañño maghadevassa paccassosi. 
Addasā kho, ānanda, kappako bahūnaṃ vassānaṃ bahūnaṃ vassasatānaṃ bahūnaṃ vassasahassānaṃ accayena rañño maghadevassa sirasmiṃ palitāni jātāni. 
Disvāna rājānaṃ maghadevaṃ etadavoca – 
‘pātubhūtā kho devassa devadūtā, dissanti sirasmiṃ palitāni jātānī’ti. 
‘Tena hi, samma kappaka, tāni palitāni sādhukaṃ saṇḍāsena uddharitvā mama añjalismiṃ patiṭṭhāpehī’ti. 
‘Evaṃ, devā’ti kho, ānanda, kappako rañño maghadevassa paṭissutvā tāni palitāni sādhukaṃ saṇḍāsena uddharitvā rañño maghadevassa añjalismiṃ patiṭṭhāpesi.
