240. ‘‘Kullūpamaṃ vo, bhikkhave, dhammaṃ desessāmi nittharaṇatthāya, no gahaṇatthāya. 
Taṃ suṇātha, sādhukaṃ manasikarotha, bhāsissāmī’’ti. 
‘‘Evaṃ, bhante’’ti kho te bhikkhū bhagavato paccassosuṃ. 
Bhagavā etadavoca – 
‘‘seyyathāpi , bhikkhave, puriso addhānamaggappaṭipanno. 
So passeyya mahantaṃ udakaṇṇavaṃ, orimaṃ tīraṃ sāsaṅkaṃ sappaṭibhayaṃ, pārimaṃ tīraṃ khemaṃ appaṭibhayaṃ; 
na cassa nāvā santāraṇī uttarasetu vā apārā pāraṃ gamanāya. 
Tassa evamassa – 
‘ayaṃ kho mahāudakaṇṇavo, orimaṃ tīraṃ sāsaṅkaṃ sappaṭibhayaṃ, pārimaṃ tīraṃ khemaṃ appaṭibhayaṃ; 
natthi ca nāvā santāraṇī uttarasetu vā apārā pāraṃ gamanāya. 
Yaṃnūnāhaṃ tiṇakaṭṭhasākhāpalāsaṃ saṃkaḍḍhitvā, kullaṃ bandhitvā, taṃ kullaṃ nissāya hatthehi ca pādehi ca vāyamamāno sotthinā pāraṃ uttareyya’nti. 
Atha kho so, bhikkhave, puriso tiṇakaṭṭhasākhāpalāsaṃ saṃkaḍḍhitvā, kullaṃ bandhitvā taṃ kullaṃ nissāya hatthehi ca pādehi ca vāyamamāno sotthinā pāraṃ uttareyya. 
Tassa purisassa uttiṇṇassa pāraṅgatassa evamassa – 
‘bahukāro kho me ayaṃ kullo; 
imāhaṃ kullaṃ nissāya hatthehi ca pādehi ca vāyamamāno sotthinā pāraṃ uttiṇṇo. 
Yaṃnūnāhaṃ imaṃ kullaṃ sīse vā āropetvā khandhe vā uccāretvā yena kāmaṃ pakkameyya’nti. 
Taṃ kiṃ maññatha, bhikkhave, api nu so puriso evaṃkārī tasmiṃ kulle kiccakārī assā’’ti? 
‘‘No hetaṃ, bhante’’. 
‘‘Kathaṃkārī ca so, bhikkhave, puriso tasmiṃ kulle kiccakārī assa? 
Idha, bhikkhave, tassa purisassa uttiṇṇassa pāraṅgatassa evamassa – 
‘bahukāro kho me ayaṃ kullo; 
imāhaṃ kullaṃ nissāya hatthehi ca pādehi ca vāyamamāno sotthinā pāraṃ uttiṇṇo. 
Yaṃnūnāhaṃ imaṃ kullaṃ thale vā ussādetvā udake vā opilāpetvā yena kāmaṃ pakkameyya’nti. 
Evaṃkārī kho so, bhikkhave, puriso tasmiṃ kulle kiccakārī assa. 
Evameva kho, bhikkhave, kullūpamo mayā dhammo desito nittharaṇatthāya, no gahaṇatthāya. 
Kullūpamaṃ vo, bhikkhave, dhammaṃ desitaṃ, ājānantehi dhammāpi vo pahātabbā pageva adhammā.
