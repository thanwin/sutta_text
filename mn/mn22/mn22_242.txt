242. Evaṃ vutte, aññataro bhikkhu bhagavantaṃ etadavoca – 
‘‘siyā nu kho, bhante, bahiddhā asati paritassanā’’ti? 
‘‘Siyā, bhikkhū’’ti – 
bhagavā avoca. 
‘‘Idha bhikkhu ekaccassa evaṃ hoti – 
‘ahu vata me, taṃ vata me natthi; 
siyā vata me, taṃ vatāhaṃ na labhāmī’ti. 
So socati kilamati paridevati urattāḷiṃ kandati sammohaṃ āpajjati. 
Evaṃ kho, bhikkhu, bahiddhā asati paritassanā hotī’’ti.
‘‘Siyā pana, bhante, bahiddhā asati aparitassanā’’ti? 
‘‘Siyā, bhikkhū’’ti – 
bhagavā avoca. 
‘‘Idha bhikkhu ekaccassa na evaṃ hoti – 
‘ahu vata me, taṃ vata me natthi; 
siyā vata me, taṃ vatāhaṃ na labhāmī’ti. 
So na socati na kilamati na paridevati na urattāḷiṃ kandati na sammohaṃ āpajjati. 
Evaṃ kho, bhikkhu, bahiddhā asati aparitassanā hotī’’ti.
‘‘Siyā nu kho, bhante, ajjhattaṃ asati paritassanā’’ti? 
‘‘Siyā, bhikkhū’’ti – 
bhagavā avoca. 
‘‘Idha, bhikkhu, ekaccassa evaṃ diṭṭhi hoti – 
‘so loko so attā, so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmī’ti. 
So suṇāti tathāgatassa vā tathāgatasāvakassa vā sabbesaṃ diṭṭhiṭṭhānādhiṭṭhānapariyuṭṭhānābhinivesānusayānaṃ samugghātāya sabbasaṅkhārasamathāya sabbūpadhipaṭinissaggāya taṇhākkhayāya virāgāya nirodhāya nibbānāya dhammaṃ desentassa. 
Tassa evaṃ hoti – 
‘ucchijjissāmi nāmassu, vinassissāmi nāmassu, nassu nāma bhavissāmī’ti. 
So socati kilamati paridevati urattāḷiṃ kandati sammohaṃ āpajjati. 
Evaṃ kho, bhikkhu, ajjhattaṃ asati paritassanā hotī’’ti.
‘‘Siyā pana, bhante, ajjhattaṃ asati aparitassanā’’ti? 
‘‘Siyā, bhikkhū’’ti bhagavā avoca. 
‘‘Idha, bhikkhu, ekaccassa na evaṃ diṭṭhi hoti – 
‘so loko so attā, so pecca bhavissāmi nicco dhuvo sassato avipariṇāmadhammo, sassatisamaṃ tatheva ṭhassāmī’ti. 
So suṇāti tathāgatassa vā tathāgatasāvakassa vā sabbesaṃ diṭṭhiṭṭhānādhiṭṭhānapariyuṭṭhānābhinivesānusayānaṃ samugghātāya sabbasaṅkhārasamathāya sabbūpadhipaṭinissaggāya taṇhākkhayāya virāgāya nirodhāya nibbānāya dhammaṃ desentassa. 
Tassa na evaṃ hoti – 
‘ucchijjissāmi nāmassu, vinassissāmi nāmassu, nassu nāma bhavissāmī’ti. 
So na socati na kilamati na paridevati na urattāḷiṃ kandati na sammohaṃ āpajjati. 
Evaṃ kho, bhikkhu, ajjhattaṃ asati aparitassanā hoti’’.
