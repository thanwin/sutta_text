86. Atha kho so bhikkhu sake āsane nisīditvā bhagavantaṃ etadavoca – 
‘‘ime nu kho, bhante, pañcupādānakkhandhā, seyyathidaṃ – 
rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho’’ti? 
‘‘Ime kho, bhikkhu, pañcupādānakkhandhā, seyyathidaṃ – 
rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho’’ti.
‘‘Sādhu, bhante’’ti kho so bhikkhu bhagavato bhāsitaṃ abhinanditvā anumoditvā bhagavantaṃ uttariṃ pañhaṃ pucchi – 
‘‘ime pana, bhante, pañcupādānakkhandhā kiṃmūlakā’’ti? 
‘‘Ime kho, bhikkhu, pañcupādānakkhandhā chandamūlakā’’ti. 
‘‘Taṃyeva nu kho, bhante, upādānaṃ te pañcupādānakkhandhā, udāhu aññatra pañcahupādānakkhandhehi upādāna’’nti? 
‘‘Na kho, bhikkhu, taṃyeva upādānaṃ te pañcupādānakkhandhā, nāpi aññatra pañcahupādānakkhandhehi upādānaṃ. 
Yo kho, bhikkhu, pañcasu upādānakkhandhesu chandarāgo taṃ tattha upādāna’’nti.
‘‘Siyā pana, bhante, pañcasu upādānakkhandhesu chandarāgavemattatā’’ti? 
‘‘Siyā bhikkhū’’ti bhagavā avoca ‘‘idha, bhikkhu, ekaccassa evaṃ hoti – 
‘evaṃrūpo siyaṃ anāgatamaddhānaṃ , evaṃvedano siyaṃ anāgatamaddhānaṃ, evaṃsañño siyaṃ anāgatamaddhānaṃ, evaṃsaṅkhāro siyaṃ anāgatamaddhānaṃ, evaṃviññāṇo siyaṃ anāgatamaddhāna’nti. 
Evaṃ kho, bhikkhu, siyā pañcasu upādānakkhandhesu chandarāgavemattatā’’ti.
‘‘Kittāvatā pana, bhante, khandhānaṃ khandhādhivacanaṃ hotī’’ti? 
‘‘Yaṃ kiñci, bhikkhu, rūpaṃ – 
atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā – 
ayaṃ rūpakkhandho. 
Yā kāci vedanā – 
atītānāgatapaccuppannā ajjhattaṃ vā bahiddhā vā, oḷārikā vā sukhumā vā, hīnā vā paṇītā vā, yā dūre santike vā – 
ayaṃ vedanākkhandho. 
Yā kāci saññā – 
atītānāgatapaccuppannā …pe… 
yā dūre santike vā – 
ayaṃ saññākkhandho. 
Ye keci saṅkhārā – 
atītānāgatapaccuppannā ajjhattaṃ vā bahiddhā vā, oḷārikā vā sukhumā vā, hīnā vā paṇītā vā, ye dūre santike vā – 
ayaṃ saṅkhārakkhandho. 
Yaṃ kiñci viññāṇaṃ – 
atītānāgatapaccuppannaṃ ajjhattaṃ vā bahiddhā vā, oḷārikaṃ vā sukhumaṃ vā, hīnaṃ vā paṇītaṃ vā, yaṃ dūre santike vā – 
ayaṃ viññāṇakkhandho. 
Ettāvatā kho, bhikkhu, khandhānaṃ khandhādhivacanaṃ hotī’’ti.
‘‘Ko nu kho, bhante, hetu ko paccayo rūpakkhandhassa paññāpanāya? 
Ko hetu ko paccayo vedanākkhandhassa paññāpanāya? 
Ko hetu ko paccayo saññākkhandhassa paññāpanāya? 
Ko hetu ko paccayo saṅkhārakkhandhassa paññāpanāya? 
Ko hetu ko paccayo viññāṇakkhandhassa paññāpanāyā’’ti?
‘‘Cattāro kho, bhikkhu, mahābhūtā hetu, cattāro mahābhūtā paccayo rūpakkhandhassa paññāpanāya. 
Phasso hetu, phasso paccayo vedanākkhandhassa paññāpanāya. 
Phasso hetu, phasso paccayo saññākkhandhassa paññāpanāya. 
Phasso hetu, phasso paccayo saṅkhārakkhandhassa paññāpanāya. 
Nāmarūpaṃ kho, bhikkhu, hetu, nāmarūpaṃ paccayo viññāṇakkhandhassa paññāpanāyā’’ti.
