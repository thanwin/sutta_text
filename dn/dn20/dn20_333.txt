Atha kho bhagavā bhikkhū āmantesi – 
‘‘yebhuyyena, bhikkhave, dasasu lokadhātūsu devatā sannipatitā honti , tathāgataṃ dassanāya bhikkhusaṅghañca . 
Yepi te, bhikkhave, ahesuṃ atītamaddhānaṃ arahanto sammāsambuddhā, tesampi bhagavantānaṃ etaṃparamāyeva devatā sannipatitā ahesuṃ seyyathāpi mayhaṃ etarahi. 
Yepi te, bhikkhave, bhavissanti anāgatamaddhānaṃ arahanto sammāsambuddhā, tesampi bhagavantānaṃ etaṃparamāyeva devatā sannipatitā bhavissanti seyyathāpi mayhaṃ etarahi. 
Ācikkhissāmi, bhikkhave, devakāyānaṃ nāmāni; 
kittayissāmi, bhikkhave, devakāyānaṃ nāmāni; 
desessāmi, bhikkhave, devakāyānaṃ nāmāni. 
Taṃ suṇātha, sādhukaṃ manasikarotha, bhāsissāmī’’ ti. 
‘‘Evaṃ, bhante’’ ti kho te bhikkhū bhagavato paccassosuṃ.
