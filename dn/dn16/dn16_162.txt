Atha kho ambapālī gaṇikā tassā rattiyā accayena sake ārāme paṇītaṃ khādanīyaṃ bhojanīyaṃ paṭiyādāpetvā bhagavato kālaṃ ārocāpesi – 
"kālo, bhante, niṭṭhitaṃ bhattanti. 
Atha kho bhagavā pubbaṇhasamayaṃ nivāsetvā pattacīvaramādāya saddhiṃ bhikkhusaṅghena yena ambapāliyā gaṇikāya nivesanaṃ tenupasaṅkami; 
upasaṅkamitvā paññatte āsane nisīdi. 
Atha kho ambapālī gaṇikā buddhappamukhaṃ bhikkhusaṅghaṃ paṇītena khādanīyena bhojanīyena sahatthā santappesi sampavāresi. 
Atha kho ambapālī gaṇikā bhagavantaṃ bhuttāviṃ onītapattapāṇiṃ aññataraṃ nīcaṃ āsanaṃ gahetvā ekamantaṃ nisīdi. 
Ekamantaṃ nisinnā kho ambapālī gaṇikā bhagavantaṃ etadavoca – 
"imāhaṃ, bhante, ārāmaṃ buddhappamukhassa bhikkhusaṅghassa dammī" ti.
Paṭiggahesi bhagavā ārāmaṃ. 
Atha kho bhagavā ambapāliṃ gaṇikaṃ dhammiyā kathāya sandassetvā samādapetvā samuttejetvā sampahaṃsetvā uṭṭhāyāsanā pakkāmi. 
Tatrapi sudaṃ bhagavā vesāliyaṃ viharanto ambapālivane etadeva bahulaṃ bhikkhūnaṃ dhammiṃ kathaṃ karoti – 
"iti sīlaṃ, iti samādhi, iti paññā. 
Sīlaparibhāvito samādhi mahapphalo hoti mahānisaṃso. 
Samādhiparibhāvitā paññā mahapphalā hoti mahānisaṃsā. 
Paññāparibhāvitaṃ cittaṃ sammadeva āsavehi vimuccati, seyyathidaṃ – 
kāmāsavā, bhavāsavā, avijjāsavā" ti.
