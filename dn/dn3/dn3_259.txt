259. “evaṃ, bho”ti kho ambaṭṭho māṇavo brāhmaṇassa pokkharasātissa paṭissutvā uṭṭhāyāsanā brāhmaṇaṃ pokkharasātiṃ abhivādetvā padakkhiṇaṃ katvā vaḷavārathamāruyha sambahulehi māṇavakehi saddhiṃ yena icchānaṅgalavanasaṇḍo tena pāyāsi. 
yāvatikā yānassa bhūmi yānena gantvā yānā paccorohitvā pattikova ārāmaṃ pāvisi. 
tena kho pana samayena sambahulā bhikkhū abbhokāse caṅkamanti. 
atha kho ambaṭṭho māṇavo yena te bhikkhū tenupasaṅkami; 
upasaṅkamitvā te bhikkhū etadavoca — 
“kahaṃ nu kho, bho, etarahi so bhavaṃ gotamo viharati? 
tañhi mayaṃ bhavantaṃ gotamaṃ dassanāya idhūpasaṅkantā” ti.
