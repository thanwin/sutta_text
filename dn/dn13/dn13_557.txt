557. ‘‘Taṃ kiṃ maññasi, vāseṭṭha, evaṃvihārī bhikkhu sapariggaho vā apariggaho vā’’ ti ? 
‘‘Apariggaho, bho gotama’’. 
‘‘Saveracitto vā averacitto vā’’ ti ? 
‘‘Averacitto, bho gotama’’. 
‘‘Sabyāpajjacitto vā abyāpajjacitto vā’’ ti ? 
‘‘Abyāpajjacitto, bho gotama’’. 
‘‘Saṃkiliṭṭhacitto vā asaṃkiliṭṭhacitto vā’’ ti ? 
‘‘Asaṃkiliṭṭhacitto, bho gotama’’. 
‘‘Vasavattī vā avasavattī vā’’ ti ? 
‘‘Vasavattī, bho gotama’’.
‘‘Iti kira, vāseṭṭha, apariggaho bhikkhu, apariggaho brahmā. 
Api nu kho apariggahassa bhikkhuno apariggahena brahmunā saddhiṃ saṃsandati sametī’’ ti ? 
‘‘Evaṃ, bho gotama’’. 
‘‘Sādhu, vāseṭṭha, so vata vāseṭṭha apariggaho bhikkhu kāyassa bhedā paraṃ maraṇā apariggahassa brahmuno sahabyūpago bhavissatī’’ ti, ṭhānametaṃ vijjati.
