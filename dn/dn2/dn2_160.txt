Sāmaññaphalapucchā
160. atha kho rājā māgadho ajātasattu vedehiputto yāvatikā nāgassa bhūmi nāgena gantvā, nāgā paccorohitvā, pattikova yena maṇḍalamāḷassa dvāraṃ tenupasaṅkami; 
upasaṅkamitvā jīvakaṃ komārabhaccaṃ etadavoca — 
“kahaṃ pana, samma jīvaka, bhagavā” ti?
“eso, mahārāja, bhagavā; 
eso, mahārāja, bhagavā majjhimaṃ thambhaṃ nissāya puratthābhimukho nisinno purakkhato bhikkhusaṅghassā” ti.
