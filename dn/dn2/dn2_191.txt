191. “taṃ dhammaṃ suṇāti gahapati vā gahapatiputto vā aññatarasmiṃ vā kule paccājāto. 
so taṃ dhammaṃ sutvā tathāgate saddhaṃ paṭilabhati. 
so tena saddhāpaṭilābhena samannāgato iti paṭisañcikkhati — 
‘sambādho gharāvāso rajopatho, abbhokāso pabbajjā. 
nayidaṃ sukaraṃ agāraṃ ajjhāvasatā ekantaparipuṇṇaṃ ekantaparisuddhaṃ saṅkhalikhitaṃ brahmacariyaṃ carituṃ. 
yaṃnūnāhaṃ kesamassuṃ ohāretvā kāsāyāni vatthāni acchādetvā agārasmā anagāriyaṃ pabbajeyyan’ ti.
