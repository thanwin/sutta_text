29. ‘‘Yato kho, bhaggava, jāliyo dārupattikantevāsī iminā opammena neva asakkhi acelaṃ pāthikaputtaṃ tamhā āsanā cāvetuṃ. 
Atha naṃ etadavoca –
‘Sīhoti attānaṃ samekkhiyāna, 
Amaññi kotthu migarājāhamasmi;
Tatheva so siṅgālakaṃ anadi, 
Ke ca chave siṅgāle ke pana sīhanāde’ ti.
‘Evameva kho tvaṃ, āvuso pāthikaputta, sugatāpadānesu jīvamāno sugatātirittāni bhuñjamāno tathāgate arahante sammāsambuddhe āsādetabbaṃ maññasi. 
Ke ca chave pāthikaputte, kā ca tathāgatānaṃ arahantānaṃ sammāsambuddhānaṃ āsādanā’ ti.
