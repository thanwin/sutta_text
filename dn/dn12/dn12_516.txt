Evaṃ vutte, lohicco brāhmaṇo bhagavantaṃ etadavoca – 
‘‘atthi pana, bho gotama, koci satthā, yo loke nacodanāraho’’ ti ? 
‘‘Atthi kho, lohicca, satthā, yo loke nacodanāraho’’ ti. 
‘‘Katamo pana so, bho gotama, satthā, yo loke nacodanāraho’’ ti ?
‘‘Idha, lohicca, tathāgato loke uppajjati arahaṃ, sammāsambuddho …pe… 
yathā anucchedesu evaṃ vitthāretabbaṃ. 
Evaṃ kho, lohicca, bhikkhu sīlasampanno hoti …pe… 
paṭhamaṃ jhānaṃ upasampajja viharati … 
yasmiṃ kho, lohicca, satthari sāvako evarūpaṃ uḷāraṃ visesaṃ adhigacchati, ayampi kho, lohicca, satthā, yo loke nacodanāraho . 
Yo ca panevarūpaṃ satthāraṃ codeti, sā codanā abhūtā atacchā adhammikā sāvajjā …pe… 
dutiyaṃ jhānaṃ …pe… 
tatiyaṃ jhānaṃ …pe… 
catutthaṃ jhānaṃ upasampajja viharati. 
Yasmiṃ kho, lohicca, satthari sāvako evarūpaṃ uḷāraṃ visesaṃ adhigacchati, ayampi kho, lohicca, satthā, yo loke nacodanāraho, yo ca panevarūpaṃ satthāraṃ codeti, sā codanā abhūtā atacchā adhammikā sāvajjā … 
ñāṇadassanāya cittaṃ abhinīharati abhininnāmeti …pe… 
yasmiṃ kho, lohicca, satthari sāvako evarūpaṃ uḷāraṃ visesaṃ adhigacchati, ayampi kho, lohicca, satthā, yo loke nacodanāraho, yo ca panevarūpaṃ satthāraṃ codeti, sā codanā abhūtā atacchā adhammikā sāvajjā … 
nāparaṃ itthattāyāti pajānāti. 
Yasmiṃ kho, lohicca, satthari sāvako evarūpaṃ uḷāraṃ visesaṃ adhigacchati, ayampi kho, lohicca, satthā, yo loke nacodanāraho, yo ca panevarūpaṃ satthāraṃ codeti, sā codanā abhūtā atacchā adhammikā sāvajjā’’ ti.
