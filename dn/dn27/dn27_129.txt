129. ‘‘Atha kho, vāseṭṭha, aññataro satto lolajātiko sakaṃ bhāgaṃ parirakkhanto aññataraṃ bhāgaṃ adinnaṃ ādiyitvā paribhuñji. 
Tamenaṃ aggahesuṃ, gahetvā etadavocuṃ – 
‘pāpakaṃ vata, bho satta, karosi, yatra hi nāma sakaṃ bhāgaṃ parirakkhanto aññataraṃ bhāgaṃ adinnaṃ ādiyitvā paribhuñjasi. 
Māssu, bho satta, punapi evarūpamakāsī’ ti. 
‘Evaṃ, bho’ ti kho, vāseṭṭha, so satto tesaṃ sattānaṃ paccassosi. 
Dutiyampi kho, vāseṭṭha, so satto …pe… 
tatiyampi kho, vāseṭṭha, so satto sakaṃ bhāgaṃ parirakkhanto aññataraṃ bhāgaṃ adinnaṃ ādiyitvā paribhuñji. 
Tamenaṃ aggahesuṃ, gahetvā etadavocuṃ – 
‘pāpakaṃ vata, bho satta, karosi, yatra hi nāma sakaṃ bhāgaṃ parirakkhanto aññataraṃ bhāgaṃ adinnaṃ ādiyitvā paribhuñjasi. 
Māssu, bho satta, punapi evarūpamakāsī’ ti. 
Aññe pāṇinā pahariṃsu, aññe leḍḍunā pahariṃsu, aññe daṇḍena pahariṃsu. 
Tadagge kho, vāseṭṭha, adinnādānaṃ paññāyati, garahā paññāyati, musāvādo paññāyati, daṇḍādānaṃ paññāyati.
