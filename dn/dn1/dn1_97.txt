97. “tamañño evamāha — 
‘atthi kho, bho, eso attā, yaṃ tvaṃ vadesi, neso natthīti vadāmi; 
no ca kho, bho, ayaṃ attā ettāvatā paramadiṭṭhadhammanibbānaṃ patto hoti. 
taṃ kissa hetu? 
yadeva tattha pītigataṃ cetaso uppilāvitattaṃ, etenetaṃ oḷārikaṃ akkhāyati. 
yato kho, bho, ayaṃ attā pītiyā ca virāgā upekkhako ca viharati, sato ca sampajāno, sukhañca kāyena paṭisaṃvedeti, yaṃ taṃ ariyā ācikkhanti “upekkhako satimā sukhavihārī” ti, tatiyaṃ jhānaṃ upasampajja viharati, ettāvatā kho, bho, ayaṃ attā paramadiṭṭhadhammanibbānaṃ patto hotī’ ti. 
ittheke sato sattassa paramadiṭṭhadhammanibbānaṃ paññapenti.
