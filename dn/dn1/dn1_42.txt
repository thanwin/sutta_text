42. “tatra, bhikkhave, yo so satto paṭhamaṃ upapanno tassa evaṃ hoti — 
‘ahamasmi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ. 
mayā ime sattā nimmitā. 
taṃ kissa hetu? 
mamañhi pubbe etadahosi — 
“aho vata aññepi sattā itthattaṃ āgaccheyyun” ti. 
iti mama ca manopaṇidhi, ime ca sattā itthattaṃ āgatā’ ti.
“yepi te sattā pacchā upapannā, tesampi evaṃ hoti — 
‘ayaṃ kho bhavaṃ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṃ. 
iminā mayaṃ bhotā brahmunā nimmitā. 
taṃ kissa hetu? 
imañhi mayaṃ addasāma idha paṭhamaṃ upapannaṃ, mayaṃ panamha pacchā upapannā’ ti.
