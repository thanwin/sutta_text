4. Samacittavaggo
33. ‘‘Asappurisabhūmiñca vo, bhikkhave, desessāmi sappurisabhūmiñca. 
Taṃ suṇātha, sādhukaṃ manasi karotha. 
Bhāsissāmī’’ti. 
‘‘Evaṃ, bhante’’ti kho te bhikkhū bhagavato paccassosuṃ. 
Bhagavā etadavoca –
‘‘Katamā ca, bhikkhave, asappurisabhūmi? 
Asappuriso, bhikkhave, akataññū hoti akatavedī. 
Asabbhi hetaṃ, bhikkhave, upaññātaṃ yadidaṃ akataññutā akataveditā. 
Kevalā esā, bhikkhave, asappurisabhūmi yadidaṃ akataññutā akataveditā. 
Sappuriso ca kho, bhikkhave, kataññū hoti katavedī. 
Sabbhi hetaṃ, bhikkhave, upaññātaṃ yadidaṃ kataññutā kataveditā. 
Kevalā esā, bhikkhave, sappurisabhūmi yadidaṃ kataññutā kataveditā’’ti.
