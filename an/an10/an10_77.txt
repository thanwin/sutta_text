7. Kākasuttaṃ
77. ‘‘Dasahi, bhikkhave, asaddhammehi samannāgato kāko. 
Katamehi dasahi? 
Dhaṃsī ca, pagabbho ca, tintiṇo ca, mahagghaso ca, luddo ca, akāruṇiko ca, dubbalo ca, oravitā ca, muṭṭhassati ca, necayiko ca – 
imehi kho, bhikkhave, dasahi asaddhammehi samannāgato kāko. 
Evamevaṃ kho , bhikkhave, dasahi asaddhammehi samannāgato pāpabhikkhu. 
Katamehi dasahi? 
Dhaṃsī ca, pagabbho ca, tintiṇo ca, mahagghaso ca, luddo ca, akāruṇiko ca, dubbalo ca, oravitā ca, muṭṭhassati ca, necayiko ca – 
imehi kho, bhikkhave, dasahi asaddhammehi samannāgato pāpabhikkhū’’ti. 
Sattamaṃ.
