6. Assādasuttaṃ
112. ‘‘Tayome, bhikkhave, dhammā. 
Katame tayo? 
Assādadiṭṭhi, attānudiṭṭhi, micchādiṭṭhi. 
Ime kho, bhikkhave, tayo dhammā. 
Imesaṃ kho , bhikkhave, tiṇṇaṃ dhammānaṃ pahānāya tayo dhammā bhāvetabbā. 
Katame tayo? 
Assādadiṭṭhiyā pahānāya aniccasaññā bhāvetabbā, attānudiṭṭhiyā pahānāya anattasaññā bhāvetabbā, micchādiṭṭhiyā pahānāya sammādiṭṭhi bhāvetabbā . 
Imesaṃ kho, bhikkhave, tiṇṇaṃ dhammānaṃ pahānāya ime tayo dhammā bhāvetabbā’’ti. 
Chaṭṭhaṃ.
