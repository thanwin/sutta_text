9. Āghātavatthusuttaṃ
29. ‘‘Navayimāni, bhikkhave, āghātavatthūni. 
Katamāni nava? 
‘Anatthaṃ me acarī’ti āghātaṃ bandhati; 
‘anatthaṃ me caratī’ti āghātaṃ bandhati; 
‘anatthaṃ me carissatī’ti āghātaṃ bandhati; 
‘piyassa me manāpassa anatthaṃ acarī’ti …pe… 
‘anatthaṃ caratī’ti …pe… 
‘anatthaṃ carissatī’ti āghātaṃ bandhati; 
‘appiyassa me amanāpassa atthaṃ acarī’ti …pe… 
‘atthaṃ caratī’ti …pe… 
‘atthaṃ carissatī’ti āghātaṃ bandhati. 
Imāni kho, bhikkhave, nava āghātavatthūnī’’ti. 
Navamaṃ.
