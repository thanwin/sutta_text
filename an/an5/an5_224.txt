4. Maccharīsuttaṃ
224. ‘‘Pañcime, bhikkhave, ādīnavā atinivāse. 
Katame pañca? 
Āvāsamaccharī hoti, kulamaccharī hoti, lābhamaccharī hoti, vaṇṇamaccharī hoti, dhammamaccharī hoti. 
Ime kho, bhikkhave, pañca ādīnavā atinivāse.
‘‘Pañcime , bhikkhave, ānisaṃsā samavatthavāse. 
Katame pañca? 
Na āvāsamaccharī hoti, na kulamaccharī hoti, na lābhamaccharī hoti, na vaṇṇamaccharī hoti, na dhammamaccharī hoti. 
Ime kho, bhikkhave, pañca ānisaṃsā samavatthavāse’’ti. 
Catutthaṃ.
