12. Vacchagottasaṃyuttaṃ
1. Rūpaaññāṇasuttaṃ
607. Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. 
Atha kho vacchagotto paribbājako yena bhagavā tenupasaṅkami; 
upasaṅkamitvā bhagavatā saddhiṃ sammodi. 
Sammodanīyaṃ kathaṃ sāraṇīyaṃ vītisāretvā ekamantaṃ nisīdi. 
Ekamantaṃ nisinno kho vacchagotto paribbājako bhagavantaṃ etadavoca – 
‘‘ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti – 
sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā’’ti? 
‘‘Rūpe kho, vaccha, aññāṇā, rūpasamudaye aññāṇā, rūpanirodhe aññāṇā, rūpanirodhagāminiyā paṭipadāya aññāṇā; 
evamimāni anekavihitāni diṭṭhigatāni loke uppajjanti – 
sassato lokoti vā …pe… 
neva hoti na na hoti tathāgato paraṃ maraṇāti vāti. 
Ayaṃ kho, vaccha, hetu, ayaṃ paccayo, yānimāni anekavihitāni diṭṭhigatāni loke uppajjanti – 
sassato lokoti vā, asassato lokoti vā …pe… 
neva hoti na na hoti tathāgato paraṃ maraṇāti vā’’ti. 
Paṭhamaṃ.
