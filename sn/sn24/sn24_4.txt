4. Nocamesiyāsuttaṃ
209. Sāvatthinidānaṃ . 
‘‘Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati – 
‘no cassaṃ, no ca me siyā, nābhavissa, na me bhavissatī’’’ti? 
Bhagavaṃmūlakā no, bhante, dhammā …pe….
‘‘Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati – 
‘no cassaṃ, no ca me siyā, nābhavissa, na me bhavissatī’ti. 
Vedanāya sati … 
saññāya sati … 
saṅkhāresu sati … 
viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati – 
‘no cassaṃ, no ca me siyā, nābhavissa, na me bhavissatī’’’ti.
‘‘Taṃ kiṃ maññatha, bhikkhave, rūpaṃ niccaṃ vā aniccaṃ vā’’ti? 
‘‘Aniccaṃ, bhante’’ …pe… 
api nu taṃ anupādāya evaṃ diṭṭhi uppajjeyya – 
‘no cassaṃ, no ca me siyā, nābhavissa, na me bhavissatī’ti? 
‘‘No hetaṃ, bhante’’. 
‘‘Vedanā … 
saññā … 
saṅkhārā … 
viññāṇaṃ niccaṃ vā aniccaṃ vā’’ti? 
‘‘Aniccaṃ, bhante …pe… 
api nu taṃ anupādāya evaṃ diṭṭhi uppajjeyya – 
‘no cassaṃ, no ca me siyā, nābhavissa, na me bhavissatī’’’ti? 
‘‘No hetaṃ, bhante’’. 
‘‘Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā’’ti? 
‘‘Aniccaṃ, bhante …pe… 
api nu taṃ anupādāya evaṃ diṭṭhi uppajjeyya – 
‘no cassaṃ, no ca me siyā, nābhavissa, na me bhavissatī’’ti? 
‘‘No hetaṃ, bhante’’.
‘‘Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti …pe… 
dukkhanirodhagāminiyā paṭipadāyapissa kaṅkhā pahīnā hoti – 
ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano’’ti. 
Catutthaṃ.
