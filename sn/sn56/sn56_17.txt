7. Avijjāsuttaṃ
1087. Ekamantaṃ nisinno kho so bhikkhu bhagavantaṃ etadavoca – 
‘‘‘avijjā, avijjā’ti bhante, vuccati. 
Katamā nu kho, bhante, avijjā; 
kittāvatā ca avijjāgato hotī’’ti? 
‘‘Yaṃ kho, bhikkhu, dukkhe aññāṇaṃ, dukkhasamudaye aññāṇaṃ, dukkhanirodhe aññāṇaṃ, dukkhanirodhagāminiyā paṭipadāya aññāṇaṃ – 
ayaṃ vuccati, bhikkhu, avijjā; 
ettāvatā ca avijjāgato hotī’’ti.
‘‘Tasmātiha, bhikkhu, ‘idaṃ dukkha’nti yogo karaṇīyo …pe… 
‘ayaṃ dukkhanirodhagāminī paṭipadā’ti yogo karaṇīyo’’ti. 
Sattamaṃ.
