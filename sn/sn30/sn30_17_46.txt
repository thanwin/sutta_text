17-46. Jalābujādidānūpakārasuttatiṃsakaṃ
408-437. Sāvatthinidānaṃ . 
Ekamantaṃ nisinno kho so bhikkhu bhagavantaṃ etadavoca – 
‘‘ko nu kho, bhante, hetu, ko paccayo, yena midhekacco kāyassa bhedā paraṃ maraṇā jalābujānaṃ supaṇṇānaṃ …pe… 
saṃsedajānaṃ supaṇṇānaṃ …pe… 
opapātikānaṃ supaṇṇānaṃ sahabyataṃ upapajjatī’’ti? 
‘‘Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. 
Tassa sutaṃ hoti – 
‘opapātikā supaṇṇā dīghāyukā vaṇṇavanto sukhabahulā’ti. 
Tassa evaṃ hoti – 
‘aho vatāhaṃ kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjeyya’nti. 
So annaṃ deti …pe… 
pānaṃ deti …pe… 
padīpeyyaṃ deti. 
So kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjati. 
Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjatī’’ti.
Chacattālīsamaṃ.
(Evaṃ piṇḍakena chacattālīsaṃ suttantā honti.)
Supaṇṇasaṃyuttaṃ samattaṃ.
Tassuddānaṃ –
Suddhikaṃ haranti ceva, dvayakārī ca caturo;
Dānūpakārā tālīsaṃ, supaṇṇe suppakāsitāti.
