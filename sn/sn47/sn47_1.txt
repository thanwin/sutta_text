3. Satipaṭṭhānasaṃyuttaṃ
1. Ambapālivaggo
1. Ambapālisuttaṃ
367. Evaṃ me sutaṃ – 
ekaṃ samayaṃ bhagavā vesāliyaṃ viharati ambapālivane. 
Tatra kho bhagavā bhikkhū āmantesi – 
‘‘bhikkhavo’’ti. 
‘‘Bhadante’’ti te bhikkhū bhagavato paccassosuṃ. 
Bhagavā etadavoca –
‘‘Ekāyano ayaṃ, bhikkhave, maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ – 
cattāro satipaṭṭhānā. 
Katame cattāro? 
Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; 
vedanāsu vedanānupassī viharati ātāpī sampajāno satimā, vineyya loke abhijjhādomanassaṃ; 
citte cittānupassī viharati ātāpī sampajāno satimā, vineyya loke abhijjhādomanassaṃ; 
dhammesu dhammānupassī viharati ātāpī sampajāno satimā, vineyya loke abhijjhādomanassaṃ. 
Ekāyano ayaṃ, bhikkhave, maggo sattānaṃ visuddhiyā sokaparidevānaṃ samatikkamāya dukkhadomanassānaṃ atthaṅgamāya ñāyassa adhigamāya nibbānassa sacchikiriyāya, yadidaṃ – 
cattāro satipaṭṭhānā’’ti.
Idamavoca bhagavā. 
Attamanā te bhikkhū bhagavato bhāsitaṃ abhinandunti. 
Paṭhamaṃ.
