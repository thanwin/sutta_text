Saṃyuttanikāyo
Nidānavaggo
1. Nidānasaṃyuttaṃ
1. Buddhavaggo
1. Paṭiccasamuppādasuttaṃ
1. Evaṃ me sutaṃ – 
ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. 
Tatra kho bhagavā bhikkhū āmantesi – 
‘‘bhikkhavo’’ti. 
‘‘Bhadante’’ti te bhikkhū bhagavato paccassosuṃ. 
Bhagavā etadavoca – 
‘‘paṭiccasamuppādaṃ vo, bhikkhave, desessāmi; 
taṃ suṇātha, sādhukaṃ manasi karotha; 
bhāsissāmī’’ti. 
‘‘Evaṃ, bhante’’ti kho te bhikkhū bhagavato paccassosuṃ. 
Bhagavā etadavoca –
‘‘Katamo ca, bhikkhave, paṭiccasamuppādo? 
Avijjāpaccayā, bhikkhave, saṅkhārā; 
saṅkhārapaccayā viññāṇaṃ; 
viññāṇapaccayā nāmarūpaṃ; 
nāmarūpapaccayā saḷāyatanaṃ; 
saḷāyatanapaccayā phasso; 
phassapaccayā vedanā; 
vedanāpaccayā taṇhā; 
taṇhāpaccayā upādānaṃ; 
upādānapaccayā bhavo; 
bhavapaccayā jāti ; 
jātipaccayā jarāmaraṇaṃ sokaparidevadukkhadomanassupāyāsā sambhavanti. 
Evametassa kevalassa dukkhakkhandhassa samudayo hoti. 
Ayaṃ vuccati, bhikkhave, paṭiccasamuppādo.
‘‘Avijjāya tveva asesavirāganirodhā saṅkhāranirodho; 
saṅkhāranirodhā viññāṇanirodho; 
viññāṇanirodhā nāmarūpanirodho; 
nāmarūpanirodhā saḷāyatananirodho; 
saḷāyatananirodhā phassanirodho; 
phassanirodhā vedanānirodho; 
vedanānirodhā taṇhānirodho; 
taṇhānirodhā upādānanirodho; 
upādānanirodhā bhavanirodho; 
bhavanirodhā jātinirodho; 
jātinirodhā jarāmaraṇaṃ sokaparidevadukkhadomanassupāyāsā nirujjhanti. 
Evametassa kevalassa dukkhakkhandhassa nirodho hotī’’ti. 
Idamavoca bhagavā. 
Attamanā te bhikkhū bhagavato bhāsitaṃ abhinandunti. 
Paṭhamaṃ.
