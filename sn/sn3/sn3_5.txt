5. Attarakkhitasuttaṃ
116. Sāvatthinidānaṃ. 
Ekamantaṃ nisinno kho rājā pasenadi kosalo bhagavantaṃ etadavoca – 
‘‘idha mayhaṃ, bhante, rahogatassa paṭisallīnassa evaṃ cetaso parivitakko udapādi – 
‘kesaṃ nu kho rakkhito attā, kesaṃ arakkhito attā’ti? 
Tassa mayhaṃ, bhante, etadahosi – 
‘ye kho keci kāyena duccaritaṃ caranti, vācāya duccaritaṃ caranti, manasā duccaritaṃ caranti; 
tesaṃ arakkhito attā. 
Kiñcāpi te hatthikāyo vā rakkheyya, assakāyo vā rakkheyya, rathakāyo vā rakkheyya, pattikāyo vā rakkheyya; 
atha kho tesaṃ arakkhito attā. 
Taṃ kissa hetu? 
Bāhirā hesā rakkhā, nesā rakkhā ajjhattikā; 
tasmā tesaṃ arakkhito attā. 
Ye ca kho keci kāyena sucaritaṃ caranti, vācāya sucaritaṃ caranti, manasā sucaritaṃ caranti; 
tesaṃ rakkhito attā. 
Kiñcāpi te neva hatthikāyo rakkheyya, na assakāyo rakkheyya, na rathakāyo rakkheyya , na pattikāyo rakkheyya; 
atha kho tesaṃ rakkhito attā. 
Taṃ kissa hetu? 
Ajjhattikā hesā rakkhā, nesā rakkhā bāhirā; 
tasmā tesaṃ rakkhito attā’’’ti.
‘‘Evametaṃ, mahārāja, evametaṃ, mahārāja! 
Ye hi keci, mahārāja, kāyena duccaritaṃ caranti …pe… 
tesaṃ arakkhito attā. 
Taṃ kissa hetu? 
Bāhirā hesā, mahārāja, rakkhā, nesā rakkhā ajjhattikā; 
tasmā tesaṃ arakkhito attā. 
Ye ca kho keci, mahārāja, kāyena sucaritaṃ caranti, vācāya sucaritaṃ caranti, manasā sucaritaṃ caranti; 
tesaṃ rakkhito attā. 
Kiñcāpi te neva hatthikāyo rakkheyya, na assakāyo rakkheyya, na rathakāyo rakkheyya, na pattikāyo rakkheyya; 
atha kho tesaṃ rakkhito attā. 
Taṃ kissa hetu? 
Ajjhattikā hesā, mahārāja, rakkhā, nesā rakkhā bāhirā; 
tasmā tesaṃ rakkhito attā’’ti. 
Idamavoca …pe…
‘‘Kāyena saṃvaro sādhu, sādhu vācāya saṃvaro;
Manasā saṃvaro sādhu, sādhu sabbattha saṃvaro;
Sabbattha saṃvuto lajjī, rakkhitoti pavuccatī’’ti.
