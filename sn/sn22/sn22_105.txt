3. Sakkāyasuttaṃ
105. Sāvatthinidānaṃ. 
‘‘Sakkāyañca vo, bhikkhave, desessāmi sakkāyasamudayañca sakkāyanirodhañca sakkāyanirodhagāminiñca paṭipadaṃ. 
Taṃ suṇātha. 
Katamo ca, bhikkhave, sakkāyo? 
Pañcupādānakkhandhātissa vacanīyaṃ . 
Katame pañca? 
Seyyathidaṃ – 
rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. 
Ayaṃ vuccati, bhikkhave, sakkāyo. 
Katamo ca, bhikkhave, sakkāyasamudayo? 
Yāyaṃ taṇhā ponobhavikā …pe… 
kāmataṇhā, bhavataṇhā, vibhavataṇhā – 
ayaṃ vuccati, bhikkhave, sakkāyasamudayo. 
Katamo ca, bhikkhave, sakkāyanirodho? 
Yo tassāyeva taṇhāya …pe… 
ayaṃ vuccati , bhikkhave, sakkāyanirodho. 
Katamā ca, bhikkhave, sakkāyanirodhagāminī paṭipadā? 
Ayameva ariyo aṭṭhaṅgiko maggo. 
Seyyathidaṃ – 
sammādiṭṭhi …pe… 
sammāsamādhi. 
Ayaṃ vuccati, bhikkhave, sakkāyanirodhagāminī paṭipadā’’ti. 
Tatiyaṃ.
