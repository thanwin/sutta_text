8. Khajjanīyavaggo
1. Assādasuttaṃ
73. Sāvatthinidānaṃ . 
‘‘Assutavā, bhikkhave, puthujjano rūpassa assādañca ādīnavañca nissaraṇañca yathābhūtaṃ nappajānāti. 
Vedanāya … 
saññāya … 
saṅkhārānaṃ … 
viññāṇassa assādañca ādīnavañca nissaraṇañca yathābhūtaṃ nappajānāti. 
Sutavā ca kho, bhikkhave, ariyasāvako rūpassa assādañca ādīnavañca nissaraṇañca yathābhūtaṃ pajānāti. 
Vedanā … 
saññāya … 
saṅkhārānaṃ … 
viññāṇassa assādañca ādīnavañca nissaraṇañca yathābhūtaṃ pajānātī’’ti. 
Paṭhamaṃ.
