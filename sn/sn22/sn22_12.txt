2. Aniccavaggo
1. Aniccasuttaṃ
12. Evaṃ me sutaṃ – 
sāvatthiyaṃ. 
Tatra kho …pe… 
‘‘rūpaṃ, bhikkhave, aniccaṃ, vedanā aniccā, saññā aniccā, saṅkhārā aniccā, viññāṇaṃ aniccaṃ. 
Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. 
Nibbindaṃ virajjati ; 
virāgā vimuccati. 
Vimuttasmiṃ vimuttamiti ñāṇaṃ hoti. 
‘Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānātī’’ti. 
Paṭhamaṃ.
