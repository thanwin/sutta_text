8. Kakudhasuttaṃ
99. Evaṃ me sutaṃ – 
ekaṃ samayaṃ bhagavā sākete viharati añjanavane migadāye. 
Atha kho kakudho devaputto abhikkantāya rattiyā abhikkantavaṇṇo kevalakappaṃ añjanavanaṃ obhāsetvā yena bhagavā tenupasaṅkami;
upasaṅkamitvā bhagavantaṃ abhivādetvā ekamantaṃ aṭṭhāsi. 
Ekamantaṃ ṭhito kho kakudho devaputto bhagavantaṃ etadavoca – 
‘‘nandasi, samaṇā’’ti? 
‘‘Kiṃ laddhā, āvuso’’ti? 
‘‘Tena hi, samaṇa, socasī’’ti? 
‘‘Kiṃ jīyittha, āvuso’’ti? 
‘‘Tena hi, samaṇa, neva nandasi na ca socasī’’ti? 
‘‘Evamāvuso’’ti.
‘‘Kacci tvaṃ anagho bhikkhu, kacci nandī na vijjati;
Kacci taṃ ekamāsīnaṃ, aratī nābhikīratī’’ti.
‘‘Anagho ve ahaṃ yakkha, atho nandī na vijjati;
Atho maṃ ekamāsīnaṃ, aratī nābhikīratī’’ti.
‘‘Kathaṃ tvaṃ anagho bhikkhu, kathaṃ nandī na vijjati;
Kathaṃ taṃ ekamāsīnaṃ, aratī nābhikīratī’’ti.
‘‘Aghajātassa ve nandī, nandījātassa ve aghaṃ;
Anandī anagho bhikkhu, evaṃ jānāhi āvuso’’ti.
‘‘Cirassaṃ vata passāmi, brāhmaṇaṃ parinibbutaṃ;
Anandiṃ anaghaṃ bhikkhuṃ, tiṇṇaṃ loke visattika’’nti.
