2. Dutiyavaggo
1. Duggatasuttaṃ
134. Ekaṃ samayaṃ bhagavā sāvatthiyaṃ viharati. 
Tatra kho bhagavā bhikkhu āmantesi – 
‘‘bhikkhavo’’ti. 
‘‘Bhadante’’ti te bhikkhū bhagavato paccassosuṃ. 
Bhagavā etadavoca – 
‘‘anamataggoyaṃ, bhikkhave, saṃsāro. 
Pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. 
Yaṃ, bhikkhave, passeyyātha duggataṃ durūpetaṃ niṭṭhamettha gantabbaṃ – 
‘amhehipi evarūpaṃ paccanubhūtaṃ iminā dīghena addhunā’ti. 
Taṃ kissa hetu …pe… 
yāvañcidaṃ, bhikkhave, alameva sabbasaṅkhāresu nibbindituṃ alaṃ virajjituṃ alaṃ vimuccitu’’nti. 
Paṭhamaṃ.
