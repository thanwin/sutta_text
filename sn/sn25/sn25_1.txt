4. Okkantasaṃyuttaṃ
1. Cakkhusuttaṃ
302. Sāvatthinidānaṃ . 
‘‘Cakkhuṃ, bhikkhave, aniccaṃ vipariṇāmi aññathābhāvi; 
sotaṃ aniccaṃ vipariṇāmi aññathābhāvi; 
ghānaṃ aniccaṃ vipariṇāmi aññathābhāvi; 
jivhā aniccā vipariṇāmī aññathābhāvī ; 
kāyo anicco vipariṇāmī aññathābhāvī; 
mano anicco vipariṇāmī aññathābhāvī. 
Yo, bhikkhave, ime dhamme evaṃ saddahati adhimuccati – 
ayaṃ vuccati saddhānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; 
abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; 
abhabbo ca tāva kālaṃ kātuṃ yāva na sotāpattiphalaṃ sacchikaroti’’.
‘‘Yassa kho, bhikkhave, ime dhammā evaṃ paññāya mattaso nijjhānaṃ khamanti, ayaṃ vuccati – 
‘dhammānusārī, okkanto sammattaniyāmaṃ, sappurisabhūmiṃ okkanto, vītivatto puthujjanabhūmiṃ; 
abhabbo taṃ kammaṃ kātuṃ, yaṃ kammaṃ katvā nirayaṃ vā tiracchānayoniṃ vā pettivisayaṃ vā upapajjeyya; 
abhabbo ca tāva kālaṃ kātuṃ yāva na sotāpattiphalaṃ sacchikaroti’. 
Yo, bhikkhave, ime dhamme evaṃ pajānāti evaṃ passati, ayaṃ vuccati – 
‘sotāpanno avinipātadhammo niyato sambodhiparāyano’’’ti. 
Paṭhamaṃ.
